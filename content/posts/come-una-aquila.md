+++
title = "Come un'aquila"
description = "Come un'aquila"
tags = [ "Riflessioni" ]
date = "2020-04-17"
location = ""
categories = [
  "",
  ""
]
slug = ""
type = "post"
+++

Come un’aquila sorvolo i paesaggi della mia fantasia. Sono ad alta quota e una distesa di colore azzurro-verde si presenta al mio cospetto. L’aria è cosi rarefatta, che rimango in apnea per alcuni secondi. 

Scendo in picchiata e un paesaggio collinare di sabbia finissima prende forma. Una colonia di elefanti procede in fila a passo rallentato. Dispiego le ali e mi ritrovo sopra una barriera corallina dai colori sgargianti. Intravedo delle orche che affiorano in superficie, emettendo un suono così stridulo e acuto, che mi ricorda il fruscio di una radio in fase di sintonizzazione. Mi tuffo in acqua e vengo ammantato da un oceano di meduse gelatinose e filamentose. Sembrano avere, alle loro estremità, dei piccoli occhi che ti scrutano. 

Esco dall’acqua e una montagna di ghiaccio sembra sbarrarmi la strada. Risalgo in picchiata e mi ritrovo nuovamente a sovrastare delle colline di sabbia. Attraverso uno stretto passaggio tra due montagne di roccia e una cascata dalla forza dirompente devia il mio percorso. 

Due stormi di uccelli procedono in direzione opposta, facendomi perdere il senso dell’orientamento. Finisco dentro una foresta talmente fitta, che i raggi del sole faticano a filtrare. Esco dalla vegetazione e alcune imponenti formazioni rocciose ricoperte di arbusti sembrano disegnare il profilo di un gigante antropomorfo. 

Osservo il rinascere della natura. La fioritura procede a velocità accelerata, facendomi percepire il dischiudersi dei boccioli, che mettono allo scoperto gli stami e i carpelli. Un’ape si posa su uno di essi e inizia a suggere il dolce nettare. 

Anche il sole procede, nella sua discesa, ad una velocità raddoppiata. Gli ultimi raggi di sole lasciano il posto ad un cielo aranciato che rimpiange le sue vestigia.  Mi unisco ad uno stormo di uccelli che migra verso sud e perdo definitivamente la mia identità. Finalmente sono libero. 

