+++
title = "Storia di un cameriere qualunque"
description = "Storia di un cameriere qualunque"
tags = [ "Racconto" ]
date = "2020-10-02"
location = ""
categories = [
  "",
  ""
]
slug = ""
type = "post"
+++

All’anagrafe sono registrato con il nome di Roberto. Ho sessantaquattro anni e sono divorziato da trent’anni. Dopodiché la mia vita sentimentale è inciampata in un oblio senza fine. Dacché ne ho ricordo, ho sempre sofferto di attacchi d’ansia. A scuola, prima di un compito in classe, camminavo nervosamente per i corridoi, enunciando nella mia mente i concetti principali. A volte questa mia ansia arrivava ad un livello parossistico tale da indurmi all’emesi. Questa mia esagerbata agitazione ha pregiudicato anche il rapporto con il gentil sesso, che è sempre stato a dir poco catastrofico. La mia prima vera cotta la ebbi all’età di undici anni, ai tempi della scuola elementare. Un’incantevole bambina, trasferitasi all’ultimo anno da un istituto salesiano alla scuola pubblica, ebbe per sorte il banco di fianco al mio. Si presentava con una chioma ramata e con profondi e languidi occhi verdi. Il suo grembiule nero dal colletto bianco lasciava intravedere una gonna grigia appena sopra le ginocchia, abbinata a dei collant blu mare e a delle ballerine nere allacciate alle caviglie. Che visione paradisiaca! Appena rientravo a casa, con una triviale scusa, mi rinchiudevo per qualche minuto in bagno e, usando un calzino liso, gemevo di febbricitante piacere. Queste mie incursioni nella toletta aumentarono di frequenza, arrivando anche a quattro-cinque volte al giorno. Questo periodo ha, indubbiamente, segnato l’inizio della mia pluriacclamata carriera onanistica, che continua a resistere ancora oggi a punteggio pieno. 

Ho conosciuto mia moglie ai tempi dell’istituto alberghiero, dove ho studiato perché volevo diventare un grande maître. Era il grande sogno della mia vita. Dirigere i servizi di un lussuoso albergo: Ritz Carlton, Mandarin Oriental, Emirates Palace, Aman Canal Grande, per citarne alcuni. Agnes, così si chiamava la fanciulla, era due classi dietro la mia. Ci separavano solo due anni, sebbene lei sembrasse molto più matura di me. La incontravo all’ingresso dell’istituto, mentre legava il suo motorino color ocra ad un lampione, e tra il cambio dell’ora, intenta a spizzicare qualche dolciume preparato durante la lezione di pasticceria. A quei tempi possedevo una folta capigliatura corvina in stile afro ed ero di una eccessiva magrezza. Non avevo, con mio triste rammarico, un grande appeal nei confronti delle mie compagne di scuola. Però Agnes si sentiva attratta da me. Forse per un sentimento squisitamente compassionevole. Forse per la mia ambizione lavorativa. Forse per la mia acclarata abilità nel preparare i bignè alla crema più buoni della scuola. Durante una di quelle giornate uggiose, che precedono l’arrivo dell’inverno, le chiesi di uscire con me. Da quel momento siamo diventati un’unica anima fusa in due differenti corpi. Ogni pretesto era buono per baciarci e giurarci eterno amore. Però, si sa, le cose cambiano. Da passionali amanti, quali eravamo, diventammo col tempo una coppia di fratelli germani, sempre alle prese con futili litigi. La nostra convivenza forzata cessò di esistere durante un’afosa mattina di luglio di trent’anni fa. Come due amici in preda  ai ricordi, ci salutammo con un caldo e interminabile abbraccio. La commozione del momento mi fece lacrimare, ma allo stesso tempo ero sollevato. Mai più inutili discussioni e riprovevoli ricatti morali. 

Da quel momento in poi ho percorso un sentiero solitario, privo di sostentamento e piacere femminile. A nulla sono valse le mie ripetute incursioni in quel mondo a me tanto ignoto, come se stessi solcando un territorio mai battuto da nessun essere umano di sesso maschile.

Domani ricorre il mio sessantacinquesimo genetliaco. Sono stempiato. Il mio adipe corporeo è fuori controllo. Porto gli occhiali a mezzo naso per poter distinguere i contorni di ciò che mi circonda. Indosso un dozzinale orologio di plastica con il quadrante riposto sotto il polso, per proteggerlo dagli impatti accidentali. Lavoro come cameriere in un ristorante di quart’ordine, che ricorda uno chalet montano, sebbene si trovi in piena campagna lacustre. La mia vita è stata fallimentare. Non ho raggiunto nessuno degli obiettivi che mi ero prefissato in giovinezza. Bisogna osare, anche quando la vita sembra remarti contro, perché il tempo è così fugace. 
