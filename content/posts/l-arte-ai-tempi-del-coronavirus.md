+++
title = "L'arte ai tempi del Coronavirus"
description = "L'arte ai tempi del Coronavirus"
tags = [ "Interviste" ]
date = "2020-04-03"
location = ""
categories = [
  "",
  ""
]
slug = ""
type = "post"
+++

Giuseppe, in arte Perinà, è un artista classe 1980, cresciuto in una zona popolare della periferia milanese. Oggi ho il piacere di porgli una breve intervista, per approfondire meglio sia il suo lato artistico che quello più intimo. 

<b>D: Incominciamo con una domanda di attualità. In che modo questa pandemia influenzerà il tuo processo creativo?</b>

R: Per quel che riguarda il mio modo di dipingere, penso che non ci saranno cambiamenti sostanziali. Probabilmente questa tematica andrà ad aggiungersi al tipo di ricerca che ho intrapreso già da molti anni. Per quanto riguarda l’arte in generale, penso che questa situazione complicherà la gestione e la realizzazione di alcune esibizioni artistiche, almeno nel breve periodo, visto che l’arte è anche aggregazione.

<b>D: L’isolamento forzato, a cui siamo sottoposti tutti in questo periodo, ha stimolato la tua spinta creativa e quella degli artisti in generale?</b>

R: Penso che questa quarantena abbia stimolato la creatività di tutti noi,
a prescindere dal fatto che uno venga etichettato come artista.
L’essere umano ricerca l’evasione mentale quando fisicamente non può muoversi, e in questa situazione di disagio la parte creativa prevale su quella razionale. Recentemente ho visto alcuni video su piattaforme social davvero originali ed esilaranti. Ho visto nascere performance in streaming di artisti musicali, e alcuni artisti figurativi hanno realizzato dirette tramite i loro profili social, aprendo virtualmente le porte dei loro studi di pittura.

<b>D: Un’ultima domanda su ciò che sta accadendo. Che cosa cambierà a livello sociale nei prossimi mesi? Questa pandemia riuscirà a stravolgere le nostre abitudini, tipiche di un popolo latino?</b>

R: Sicuramente nel periodo di ripristino alla normalità, continuerà a persistere un distanziamento sociale, dettato dalla paura di un ritorno al contagio. Col tempo, però, si ritornerà ad una situazione di normalità e le nostre abitudini di popolo caloroso e affettuoso prevarranno. 

<b>D: A che età e in quale circostanza hai capito di avere un talento pittorico?</b>

R: Mi ricordo che da bambino disegnavo con i pennarelli sui tovaglioli di carta e inventavo giocattoli costosi che vedevo alla televisione ma che non potevo permettermi.  Una sera, durante l’ora di cena, presi una bella sgridata dai miei genitori per questo mio spreco smodato di tovaglioli, che utilizzavo per riprodurre ciò che vedevo nei film. Mia madre, a quel punto, decise di regalarmi un album di fogli, che consumai voracemente con schizzi che, ad oggi, non avrebbero fatto pensare ad una futura passione pittorica. Intorno ai dodici anni, la mia insegnante di scuola mi disse che avrei potuto disegnare ciò che volevo, al contrario della maggior parte miei compagni. Mi sentivo in imbarazzo per questo motivo. Amavo semplicemente disegnare.

<b>D: C’è stato qualcuno in particolare che ti ha spinto a coltivare questo tuo talento?</b>

R: Non c’è mai stato nessuno che mi ha spinto verso questa mia passione. Ho sempre coltivato tutto da solo.

<b>D: Quale artista o corrente pittorica dei secoli passati ti ha ispirato maggiormente? E quale artista contemporaneo?</b>

R: Gli artisti che mi hanno ispirato maggiormente sono i grandi maestri della pittura, da Caravaggio a Sargent, da Klimt a Schiele, da Modigliani a Magritte, da Picasso a Salvador Dalì. Sono tutti pittori che fin dalla mia infanzia ho guardato con ammirazione per il loro immenso talento.
Non ho come riferimento nessun artista contemporaneo. Preferisco trarre spunti dalla musica, dai libri o da alcuni registi che ammiro molto,  come ad esempio John Carpenter.

<b>D: Dalle tue opere traspare tutta la marcescenza dell’essere umano. C’è stato un evento in particolare che ti ha portato ad avere una visione così negativa della realtà?</b>

R: Sono un attento osservatore della realtà. Non voglio apparire pessimista, ma il mondo in cui viviamo non è un luogo incantato dove tutti si vogliono bene e si rispettano. Sono affascinato dalla psiche umana e da alcuni comportamenti esclusivi dell'essere umano.

<b>D: Quanto c’è di biografico nelle tue opere? Hai mai realizzato degli autoritratti?</b>

R: Nella mia pittura non c’è nulla di biografico a livello conscio. Esiste, però,  il fenomeno del transfert, dove inconsciamente l’autore trasferisce le proprie esperienze nelle sue opere. Per quanto riguarda i ritratti, non mi ritengo un bravo ritrattista. Per ritrarre veramente bisogna entrar nell'animo del soggetto, cogliere ogni singola sfumatura. Non si tratta di tecnica ma di empatia. Modigliani era molto chiaro su questo. Diceva che se non si percepisce l’anima del soggetto, non è possibile ritrarre fedelmente.
Al momento non sono interessato a ritrarre. E’ un aspetto della pittura che ho sondato quando ero più giovane. Non ho nulla contro i ritrattisti iperrealisti,  ma oggi esistono altri strumenti per far ciò. Diverso è il mio pensiero verso quegli artisti che, mediante la loro ricerca pittorica, interpretano un soggetto ritraendolo.

<b>D: Qual è l’importanza della musa ispiratrice nelle tue opere? Che rapporto hai con le donne?</b>

R: Quando dipingo, non ho una musa ispiratrice da cui traggo lo slancio creativo, come, ad esempio, poteva esserlo per Picasso. 
Sono stato cresciuto da mia madre e mia sorella, e questa forte componente femminile presente nei miei primi anni di vita ha fatto si che abbia sviluppato una certa sensibilità evolutasi poi nella pittura. Cerco di autoanalizzarmi, perché dipingere per me è una sorta di autoterapia. Nell’arte degli ultimi secoli è impossibile negare che le donne abbiano avuto un influenza fondamentale.

<b>D: Qual è, a tuo avviso, il rapporto tra etica ed estetica? In che modo l’una influenza l’altra?</b>

R: Il rapporto tra etica ed estetica varia in base al periodo storico in cui ci troviamo. Ai giorni nostri ritengo che si possa rappresentare quasi tutto. Il buon gusto nel far coesistere entrambe gli aspetti nasce dalla sensibilità dell’autore, in grado di rendere esteticamente passabile qualcosa che alla gente può sembrare ripugnante. I pubblicitari sono maestri in questo tipo di rappresentazione. Dal mio punto di vista l’arte deve essere un atto di violenza, che deve scuotere le masse per educarle. 

<b>D: per concludere vorrei chiederti cosa ne pensi dell’attuale situazione artistica in Italia?</b>

R: Non sono aggiornato sulla situazione artistica italiana. Preferisco seguire gli artisti nord europei, molto affini alla mia sensibilità artistica. 
Esiste, però, un fil rouge che accomuna la maggior parte degli artisti, a prescindere dalla loro nazionalità. L’arte, dopotutto, rappresenta lo "zeit geist”, lo spirito del nostro tempo.  

Giuseppe, grazie per il tempo che ci hai dedicato.

<a href:https://www.instagram.com/perinartofficial/>GUARDA LE RECENTI OPERE DI PERINA'</a>







