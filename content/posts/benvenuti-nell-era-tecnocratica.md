+++
title = "Benvenuti nell'era tecnocratica"
description = "Benvenuti nell'era tecnocratica"
tags = [ "Riflessione" ]
date = "2020-11-13"
location = ""
categories = [
  "",
  ""
]
slug = ""
type = "post"
+++

Sempre più spesso mi chiedo se la situazione tornerà alla normalità. A pensarci bene, sembra l’inizio di una nuova era, tecnocratica e completamente digitalizzata, dove il contatto umano verrà soppiantato da effimere relazioni a distanza. Ogni nostra azione verrà intrapresa in modo virtuale: trovare nuove amicizie e nuovi amori, concludere affari, assistere a un concerto, seguire una classe di salsa, allenarsi con un assistente digitale, condividere momenti di svago. Questi sono solo alcuni esempi con i quali cresceranno le nuove generazioni ma che verranno rifiutati da quelle attuali. Il salto generazionale sarà importante, scioccante, con ripercussioni gravi. Nessun essere umano è un lembo di terra a se stante. Non siamo isole felici che vivono separate le une dalle altre. 
Non siamo esseri autotrofi, in grado di sopravvivere solo con noi stessi. Abbiamo bisogno del calore di un abbraccio, di una carezza, di una parola di conforto sussurrata all’orecchio, di uno sguardo consolatore e benevolo. Fa parte della nostra natura umana, che, a quanto pare, vuole essere sovvertita in qualcos’altro.

Oggigiorno è entrato nell’uso comune il sostantivo transumanesimo o transumanismo. Questa parola fa pensare a qualcosa che travalica l’essere umano in favore di un essere più evoluto, che si ammala raramente e che vive una vita molto più lunga, grazie anche a innesti di natura non organica. Il termine fu utilizzato per la prima volta dal biologo e genetista Julian Huxley (fratello del noto scrittore Aldous) all’interno di un suo scritto nel 1957. Ma siamo sicuri che questo nuovo modo di concepire la vita porterà a reali benefici? La nostra costante interconnessione con la rete gestita dall’Intelligenza Artificiale, ad esempio, ci priverà della nostra libertà e ci renderà costantemente rintracciabili (non che adesso non sia già così, ma ci spingeremo a livelli  non immaginabili al momento). I nuovi componenti nanotecnologici, che ci verranno impiantati sotto pelle o fatti circolare nel nostro plasma, saranno in grado di procurarci a comando cambiamenti di umore, agendo direttamente sulla secrezione ormonale delle ghiandole endocrine. Un uomo di indole docile e tranquilla potrebbe essere reso estremamente aggressivo, a tal punto da sopprimere un’altra vita umana. O, alla stessa stregua, milioni di donne potrebbero essere sterilizzate - a loro insaputa - in un mondo oramai sovraffollato. Questi sono solo alcuni “casi limite” di questa tecnologia di frontiera.  

Adesso, sta a noi decidere quale strada imboccare: quella esasperata dall’estrema digitalizzazione o scendere nelle piazze e riappropriarci dei nostri abbracci perduti. 
