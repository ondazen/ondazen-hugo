+++
title = "Apologia di uno zerbino"
description = "Apologia di uno zerbino"
tags = [ "Racconto" ]
date = "2021-03-01"
location = ""
categories = [
  "",
  ""
]
slug = ""
type = "post"
+++

Ho un rapporto d’amore e odio con il mio zerbino di casa. L’amore è sbocciato nel momento in cui l’ho adocchiato. Era in bella mostra in un grande magazzino al reparto casa. Spiccava tra tutti i suoi simili per il disegno e i colori pastello, che lo facevano sembrare terribilmente intrigante. Lo vedevo come l’oggetto più fascinoso e desiderabile del negozio.  

Adesso convive con me, acquattato davanti la porta di casa. Le sue fibre di cocco intrecciate lo rendono così coriaceo e resistente a qualsiasi avversità. I tacchi femminili lo solleticano. E più sono appuntiti, più gli procurano un fremito. Le suole di cuoio, invece, lo accarezzano, come una mano materna farebbe con il proprio bambino. Le scarpe da ginnastica sono le sue preferite. Quando il fango si annida tra le fessure zigrinate delle suole di gomma, sprigiona tutto il suo potenziale. È lì che capisce il vero motivo della sua essenza e si crogiola in un beato piacere. 

A volte, però, non viene utilizzato per il fine per cui è stato fabbricato. Viene snobbato, scavalcato, trascurato. Funge solo da complemento estetico, senza un ruolo ben definito all’interno della società. In questo contesto viene fuori tutta la sua frustrazione: si rinsecchisce, inizia a perdere la sua resistenza e si abbandona all’oblio. E quando pensa che sia arrivata la sua ora, si presentano al suo cospetto un paio di stivali con la punta rinforzata e i salva tacchi. Di nuovo torna a rinvigorirsi e a sentirsi utile.

Ho un rapporto d’amore e odio con il mio zerbino. A volte dimentico la sua presenza. A volte la perdita delle sue fibre causa una fastidiosa sporcizia, ma non potrei mai vivere senza di lui.
