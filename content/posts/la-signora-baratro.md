+++
title = "La signora Baratro"
description = "La signora Baratro"
tags = [ "Racconto" ]
date = "2021-03-09"
location = ""
categories = [
  "",
  ""
]
slug = ""
type = "post"
+++

La signora Baratro lavora in un piccolo studio legale della capitale in qualità di archivista. È solita arrivare al mattino presto, quando ancora nessuno dei suoi colleghi è presente. Si prepara un caffè d’orzo, che centellina con dei biscotti di segale arricchiti con dell’uvetta, si sbuccia un kiwi maturo, che l’aiuta ad espletare le sue funzioni corporali, sciacqua sotto un getto d’acqua tiepida il cucchiaino, il coltello e la tazza utilizzati (odia tutto ciò che è usa e getta, simbolo di un consumismo oramai irrefrenabile), si spazzola in modo energico i denti ed accende il suo computer portatile, saturo di documenti e cartelle virtuali. 

La signora Baratro, a metà mattina, si reca al distributore automatico di snack con la sua collega del cuore - più giovane di lei di almeno un decennio - 
che le fornisce preziosi consigli su come accalappiare piacenti uomini tramite app di incontri. Finora ha collezionato le seguenti categorie: uomini sposati, uomini divorziati che non ne accettano l’idea, uomini in procinto di sposarsi, che cercano l’ultima scappatella, donnaioli seriali, giovani uomini che si fingono anziani ed, infine, settuagenari che agognano l’ultima scintilla di un deliquio erotico oramai dimenticato. 

La signora Baratro non esce mai a pranzo con i suoi colleghi. Consuma i rimasugli della sera precedente - solitamente del pollo lesso accompagnato da verdure bollite e qualche galletta di mais rinsecchita - leggendo un romanzo erotico dozzinale, acquistato al mercatino dell’usato, che si svolge in prossimità della sua abitazione ogni domenica di fine mese.

La signora Baratro, dopo aver desinato, si concentra sulle sue scartoffie fino all’orario di uscita, evitando qualsiasi tipo di distrazione. Ripone il cellulare nella sua borsa finto Prada e indossa un paio di auricolari che la isolano da qualsiasi rumore esterno. A volte anche il suo capo ha difficoltà a rintracciarla e deve recarsi alla sua scrivania per poter comunicare con lei.

La signora Baratro esce alle diciassette spaccate dall’ufficio, anche se si trova immersa nella ricerca di atti processuali che hanno la massima urgenza. Questa precisione ha spinto i suoi colleghi a regalarle una maglietta con il numero 17 sulla schiena, simile a quella che indossano i calciatori durante le partite. 

La signora Baratro, una volta rincasata,  segue un rituale molto particolare: beve il suo tè, rinforzato con del vermut rosso e del gin, usando una cannuccia di plastica resistente, acquistata durante un suo giovanile viaggio in Cina. Il rituale del tè risale a diversi anni prima, quando fu abbandonata sull’altare dal suo compagno di classe del liceo nonché fidanzato storico. Da allora, sia che si tratti di giorni feriali o festivi, Natale, Pasqua o la festa dell’assunzione di Maria, sorseggia il suo intruglio alcolico, fino a lasciarsi cadere in uno stordimento sensoriale. 

La signora Baratro, una volta rinvenuta dal suo svago tardo pomeridiano, consuma una cena frugale e si sdraia sul divano con il suo inseparabile tablet. Le serie tv sono diventate la sua ossessione, da quando il colosso dell’intrattenimento americano è sbarcato in Italia. Le sue preferite sono “How I met your mother” e “La casa de papel”, che ha rivisto integralmente almeno un paio di volte.

La signora Baratro spegne tutti i dispositivi elettronici intorno alle ventitré, si spalma il contorno occhi e della crema antirughe sugli zigomi, si corica con la speranza che la giornata successiva possa essere differente da quella precedente. Ma è solo un pensiero sfuggevole. Non cambierebbe per nulla al mondo la sua vita. 
