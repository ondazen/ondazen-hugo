+++
title = "Amici"
description = "Amici"
tags = [ "Riflessione" ]
date = "2020-12-20"
location = ""
categories = [
  "",
  ""
]
slug = ""
type = "post"
+++

Lo conobbi un’estate di qualche anno fa al Campus della UCLA. Voleva esercitarsi con il suo claudicante italiano, mentre io cercavo qualcuno che potesse scarrozzarmi per le intasate e caotiche strade di Los Angeles. La California non è il posto che ti immagineresti: il suo clima mite e temperato si contrappone alla superficialità dei suoi abitanti. I muri dell’ego impediscono che le singole storie fluiscano e si compenetrino le une nelle altre, creando una totale assenza di empatia. Dopotutto, questa condizione affligge l’intero Occidente. 

Superate le prime diffidenze iniziali, diventammo buoni amici, condividendo alcuni interessi in comune. Di primo acchito sembriamo due individui estremamente differenti: il nostro orientamento sessuale e le nostre attitudini viaggiano su due binari divergenti. Ma ad uno sguardo più attento, non siamo poi così diversi: difficilmente facciamo entrare qualcuno nei nostri mondi, che custodiamo gelosamente. Siamo estremamente selettivi nelle nostre conoscenze, e questo ci porta a rimanere spesso soli. Non ci accontentiamo di una compagnia fine a se stessa, e se non porta valore aggiunto alle nostre vite, preferiamo dedicarci ad altro: lui va per avventure con il suo inseparabile amico a quattro zampe, mentre io mi ammanto di libri suonando la mia musica. 

A dire il vero, non ho mai conosciuto un essere umano con la sua tempra e la sua forza d’animo: sempre a sostenermi nei momenti di difficoltà, quando dovrei essere io a farlo, vista la sua attuale condizione di vita. A volte penso che sia il mio spirito guida incarnato, che mi instilla forza e mi sostiene su questo ostile pianeta. E sebbene sia ancora piccolo d’età, sembra uno di quegli imperturbabili anziani che hanno già vissuto molte vite. 

Ha anche altre due caratteristiche peculiari, che difficilmente ho riscontrato in altri esseri umani: la sua proverbiale capacità nel risolvere qualsiasi tipo di problema e la sua innata propensione nell’imparare le lingue straniere. Un esempio? Viaggiare e sopravvivere con una manciata di euro, in qualsiasi paese si trovi. 

È stato un dono prezioso conoscerti. Spero che questa nostra amicizia possa durare in eterno. 
