+++
title = "Ricordi d'infanzia"
description = "Ricordi d'infanzia"
tags = [ "riflessioni" ]
date = "2020-01-10"
location = ""
categories = [
  "",
  ""
]
slug = ""
type = "post"
+++

Non ricordo il suo nome. Però ricordo bene ciò che facevo quando rincasava con la madre: correvo in bagno a pettinarmi e a pizzicarmi le gote, per renderle più colorite. Poi, dopo aver indossato un paio di occhiali a specchio della Spalding - pensando di rendermi più attraente-, scavalcavo il terrazzo retrostante la nostra casa di villeggiatura e mi appostavo vicino ad una colonna sperando di osservarla per qualche secondo. Che bambina angelica! Che occhi epicantici! E che boccoli leonardeschi le cascavano sulle spalle. Questa operazione si ripeteva quasi tutti i pomeriggi, quando la madre rientrava dal lavoro con le due figliolette al seguito.  Per la cronaca quella bambina non la conobbi mai, ma ancora oggi ne conservo il ricordo sbiadito. In quel periodo mi infatuai anche di un’altra bambina, figlia di un collega di mio padre. Ricordo perfettamente il suo nome e cognome, ma preferisco omettere quest’informazione per privacy (o forse per pudore).  Rammento con estremo nitore un episodio occorso durante un veglione di capodanno. Lei e i suoi genitori erano stati invitati da mio padre a trascorrere qualche giorno nella nostra casa di villeggiatura. La temperatura era estremamente bassa quella notte, e per tale motivo si creò una patina di ghiaccio sul vialetto antinstante la casa.  Giocavamo all’esterno e a un certo punto lei scivolò fragorosamente, facendosi molto male. Un pianto acuto pervase l’area circostante, facendo accorrere tutti fuori. Provai una gran pena per lei. Avrei fatto a cambio con il suo dolore, per vederla sorridere. Chissà che fine ha fatto! Avrà un marito e dei figli? Sarà felice?
A quei tempi (avevo all’incirca otto anni) ero incuriosito dalla natura, dalla crescita delle sue specie viventi. In qualche stagno nelle vicinanze avevo catturato alcuni girini e li avevo riposti all’interno di una tinozza piena d’acqua, che custodivo sotto il mio letto. Li nutrivo in modo amorevole, somministrando loro gli avanzi vegetali dei miei pasti (lattuga perlopiù). Erano in tutto e per tutto simili a degli spermatozoi ingranditi al  microscopio. Nuotavano agitando in modo frenetico la lunga coda. Col tempo svilupparono le zampe posteriori, che usavano per nuotare più velocemente. Poi fu la volta delle zampe anteriori. E infine si formarono delle piccole rane. A quel punto non mi fu più possibile tenerle in casa, poiché saltavano fuori dalla tinozza, balzellando all’interno della camera da letto.  Ad ogni modo, fu un’esperienza fantastica assistere alla trasformazione di quei piccoli esseri.  La mia passione per la natura si manifestò anche con il trekking montano, che esercitai in compagnia di mio padre. Armati di scarponcini chiodati, di piccozze e di  bastoncini luminosi fluorescenti da usare nelle ore buie, partivamo, assieme ad uno sparuto gruppo di appassionati scarpinatori,  in direzione di qualche cima. Ricordo quella volta in cui attraversammo in piena notte un costone montano, illuminando il nostro cammino con delle torce impregnate di bitume, che rilasciavano un intenso fumo nero. Solo ripercorrendo a ritroso e alla luce del sole quel costone, mi resi conto della pericolosità di quel sentiero, e provai un forte senso di vertigine. Rammento con estrema chiarezza la totale assenza di inquinamento luminoso e acustico. Si poteva ammirare la via lattea in tutta la sua magnificenza, avvolti da un silenzio assordante. Ancora oggi mi capita di chiudere gli occhi e di tornare a ritroso nel tempo, rivivendo le emozioni che mi suscitavano quelle escursioni tanto faticose ma allo stesso tempo tanto appaganti. 

