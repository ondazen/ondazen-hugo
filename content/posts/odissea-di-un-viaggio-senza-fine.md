+++
title = "Odissea di un viaggio senza fine"
description = "Odissea di un viaggio senza fine"
tags = [ "Racconto" ]
date = "2021-01-01"
location = ""
categories = [
  "",
  ""
]
slug = ""
type = "post"
+++

Tesoro, ti devo raccontare un fatto che ti farà cambiare idea su di me. Ti giuro che non giudicherò più negativamente le distrazioni altrui. Conosci il detto “non sputare in cielo che in faccia ti torna”? 

Sono alla stazione ferroviaria e, guardando il display digitale, non compare ancora il binario del mio treno. Mancano tredici minuti, così decido che ho tempo per andare in bagno. Ho di fronte un locale, di nome Bistrot. Entro e chiedo gentilmente di poter usare la toletta. Una signora, dall’aspetto vagamente trasandato e dalla voce stridula, mi indica il primo piano. Trovo una porta sbarrata. Per aprire serve un codice che forniscono a seguito di un acquisto. Così valuto se andare via ed aspettare di essere sul treno ma mi accorgo che proprio non riesco a trattenerla. È come quando sei di fronte la porta di casa, inserisci la chiave nella toppa, e qualche goccia fuoriesce. Ho bisogno assolutamente del codice. Mi accovaccio e uno scroscio mi libera dal fardello liquido. Scendo di corsa e mi reco al binario tredici. Arrivo trafelata e, a pochi passi, il treno mi schizza via da sotto il naso. 

Alzo gli occhi al cielo e inizio a maledire quest’infausto giorno. Non voglio perdermi d’animo. Vado all'ufficio assistenza clienti, dove mi fanno un nuovo biglietto per un treno che parte alle ore 11.45. Sono al binario sette in anticipo di quindici minuti. 

Salgo e mi accomodo al posto prenotato. Guardo distrattamente il monitor e, con un guizzo di vertigine, mi accorgo di essere salita sul treno per Torino. La porta è chiusa ermeticamente ed io sono prigioniera di un treno che mi porterà altrove. Cerco il capo treno e gli spiego la situazione chiedendogli qualche consiglio. Mi fa un altro biglietto per Verona, dove ho la coincidenza per Trento. La partenza é prevista tra due ore e quindici minuti. 

Rimango incollata al binario due, senza fiatare, senza imbattermi in qualche altra distrazione. Sono le 14.00. Mancano ancora quarantacinque minuti. Una parestesia ai piedi mi costringe ad alzarmi. Ho bisogno di fare qualche passo per ripristinare la circolazione sanguigna. Mi allontano dal binario. Sono quasi all’uscita della stazione quando mi accorgo, buttando l’occhio su un display digitale posto all’ingresso, che il mio treno parte alle 14.15 anziché alle 14.45. Non provo neanche a raggiungere il binario. Valuto se rincasare o fare un ultimo tentativo. Se pianifico nuovamente il tragitto, posso arrivare allo stesso orario di arrivo.

Alle 15.15 parte un nuovo treno per Verona in direzione Venezia. Controllo tutto. Sono sul vagone. Dopo meno di un'ora vivo un déjà-vu. Sono nuovamente alla stazione di partenza. Ho un mancamento. Un urlo acuto fuoriesce dalla mia laringe. Acciuffo per la collottola il capo treno, il quale mi conferma che il treno è destinato a Verona.  La tentazione di scendere è fortissima. Il convoglio non parte subito. C’è qualche problema all'impianto elettrico. Non ci posso credere! Scendo o rimango? L’amara sconfitta s’insinua tra gli interstizi della mia bocca. Non accetto la disfatta, così rimango seduta. Il treno riprende la sua corsa. Finalmente, tredici minuti dopo l’orario stimato di arrivo, approdo a destinazione. Imbraccio il mio zaino e attendo l’apertura. Uno speaker annuncia che alcune porte del convoglio non si apriranno. Indovina dove mi trovo? Dopo qualche tribolazione, riesco a scendere.

Mi ritrovo in una stazione sconosciuta, alla ricerca del binario di partenza del mio prossimo treno. Chiedo aiuto ad una ragazza dal modo di fare accondiscendente, che un attimo prima si era occupata della ristorazione sul vagone. Sembro posseduta da una forza aliena. Emetto dei suoni che alcuni potrebbero identificare con il fenomeno della xenoglossia. Sul display non compare da nessuna parte la destinazione Trento. È segnalato solo il Brennero. Fortunatamente sono stata previdente. Mi ero fatta dare il numero del treno all'ufficio clienti e ne deduco la correttezza.  Al volo verso il nuovo treno che parte in perfetto orario.

Ho cercato di nascondere di volta in volta questa delirante vicenda a mio marito, ma alla fine senza un concreto risultato. Mi ha consolato invitandomi a prendere un taxi a Trento invece del pullman. Sono le 18.50 e sono ancora sul treno. Avrei dovuto - senza tutte queste peripezie - essere in montagna alle 13.25. Ho appena preso il pullman. È fatta!
