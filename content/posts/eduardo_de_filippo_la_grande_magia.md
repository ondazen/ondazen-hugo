+++
title = "Eduardo De Filippo e il paradosso del gatto di Schrödinger"
description = "Eduardo De Filippo e il paradosso del gatto di Schrödinger"
tags = [ "documentari", "paleoastronautica" ]
date = "2017-12-02"
location = ""
categories = [
  "",
  ""
]
slug = ""
type = "post"
+++

Nel 1948 Eduardo De Filippo scrisse e interpretò una commedia in tre atti dal titolo "La grande magia". Tale commedia si discosta enormemente dalle sue precedenti, in quanto esce completamente da quelli che sono i canoni del suo teatro. I due personaggi che ruotano attorno a questa commedia sono Calogero di Spelta (l'uomo borghese legato alle sue tradizioni, intimamente legato al conformismo, e che non vuole sapere ciò che gli accade intorno) e Otto Marvuglia (il prestigiatore, il propagandista dell'illusione).

#### Trama
In un grande albergo di una località termale frequentato da agiati borghesi, la direzione per divertire e distrarre i suoi ospiti ha ingaggiato, con poca spesa, un prestigiatore, il mago Otto Marvuglia che tira a campare allestendo spettacoli itineranti nelle località di villeggiatura. Una sorta di illusionista filosofo che con trucchi dozzinali vuole presentarsi come un grande mago. I villeggianti dell'albergo Metropolitan in realtà hanno già di che divertirsi spettegolando su Calogero Di Spelta che si rende ridicolo per la sua sfrenata gelosia nei confronti della moglie: la bella Marta. I suoi sospetti in realtà non sono infondati poiché è proprio Marta che, volendo incontrare segretamente il suo amante, per sfuggire alla continua sorveglianza del marito, corrompe il mago organizzando il trucco della sua sparizione durante lo spettacolo. Il mago potrà finalmente fare una "grande magia" facendola prima scomparire e poi riapparire agli occhi stupefatti del pubblico. Marvuglia organizza bene il suo trucco ma quando la moglie fedifraga dovrebbe ricomparire il trucco non riesce. La moglie è definitivamente scomparsa.

Il mago che sa la verità e che non vuole essere coinvolto in un caso che ha messo in moto anche le autorità di polizia riesce a convincere il marito geloso e disperato che in realtà la moglie non è sparita ma è rimasta intrappolata in una scatola. L'apertura di essa significherebbe accettare la realtà del tradimento e del fatto che lei se ne sia andata. Calogero, cioè, potrà riabbracciare sua moglie, di cui ha sempre sospettato, a condizione di accettarne il tradimento senza mai più dubitare della sua fedeltà, altrimenti ella sparirà definitivamente. Ma Calogero, ritenuto da tutti ormai folle, si abbandona alla sua follia vivendo senza mai separarsi dalla scatola e senza aprirla, preferendo credere all'illusione che ella sia lì dentro, sempre con sé e fedele al suo amore.

Infatti quando Marta dopo ormai quattro anni, abbandonata dall'amante, disperata decide di tornare dal marito, scongiura Marvuglia di fingere di concludere l'esperimento interrotto durante lo spettacolo e di farla riapparire. Ma il marito ormai prigioniero della sua voluta illusione respingerà quella donna per lui estranea: se Marta fosse la donna ricomparsa vorrebbe dire che essa lo aveva abbandonato e tradito, meglio continuare a credere che sia ancora nella scatola fedele e innamorata di lui.

#### Interpretazione della commedia
Ad una attenta analisi, il tema trattato da Eduardo De Filippo in questa commedia può essere ricondotto al paradosso del gatto di Schrödinger, un esperimento mentale ideato nel 1935 da Erwin Schrödinger, con lo scopo di illustrare come l'interpretazione "ortodossa" della meccanica quantistica (interpretazione di Copenaghen) fornisca risultati paradossali se applicata ad un sistema fisico macroscopico.

##### Enunciazione
L'esperimento ideato da Schrödinger nacque nel contesto della discussione del paradosso di Einstein-Podolsky-Rosen (EPR). Il paradosso EPR criticava una caratteristica fondamentale dei sistemi quantistici secondo l'interpretazione di Copenaghen (sviluppata da Bohr e Heisenberg). Secondo la teoria ortodossa, due sistemi fisici interagenti devono essere trattati come un sistema unico, descritto da un unico stato quantico: uno stato "entangled", ovverosia "intrecciato". Schrödinger, che condivideva lo scetticismo verso la teoria ortodossa, fece notare un altro aspetto problematico. Il principio di sovrapposizione, uno dei cardini della meccanica quantistica, afferma che se un sistema può trovarsi in due stati distinti, può trovarsi anche in una qualsiasi loro combinazione lineare. Questa sovrapposizione ha come conseguenza osservabile un fenomeno di interferenza. Se però si esegue un'osservazione del sistema, questo viene indotto ad assumere uno stato determinato. Secondo Schrödinger, questo postulato e il concetto di entanglement avevano conseguenze potenzialmente paradossali. In particolare, il fisico austriaco descrisse un esperimento ideale in cui la sovrapposizione di due stati atomici distinti può essere "trasferita" ad un oggetto macroscopico, andando decisamente contro il senso comune. 

##### L'esperimento
Si possono anche costruire casi del tutto burleschi. Si rinchiuda un gatto in una scatola d'acciaio insieme alla seguente macchina infernale (che occorre proteggere dalla possibilità d'essere afferrata direttamente dal gatto): in un contatore Geiger si trova una minuscola porzione di sostanza radioattiva, così poca che nel corso di un'ora forse uno dei suoi atomi si disintegrerà, ma anche, in modo parimenti probabile, nessuno; se l'evento si verifica il contatore lo segnala e aziona un relais di un martelletto che rompe una fiala con del cianuro. Dopo avere lasciato indisturbato questo intero sistema per un'ora, si direbbe che il gatto è ancora vivo se nel frattempo nessun atomo si fosse disintegrato, mentre la prima disintegrazione atomica lo avrebbe avvelenato. La funzione Ψ dell'intero sistema porta ad affermare che in essa il gatto vivo e il gatto morto non sono degli stati puri, ma miscelati con uguale peso.

Il protagonista Calogero di Spelta, in tal senso, preferisce vivere con questa sovrapposizione di stati (moglie fedele ma invisibile e moglie fedifraga ma visibile), tenendo chiusa la scatola. 

<a href="http://www.rai.it/dl/RaiTV/programmi/media/ContentItem-993bd0e4-4187-4a2e-ade3-e43a008dd919.html#p=">Guarda la Grande Magia</a>
