+++
title = "Un safari sulla luna"
description = "Un safari sulla luna"
tags = [ "Riflessioni" ]
date = "2020-01-31"
location = ""
categories = [
  "",
  ""
]
slug = ""
type = "post"
+++

Non ho mai desiderato, come in questo momento, di poter condividere i miei pensieri più intimi con un altro essere umano, raggiungere una totale armonia e vivere in una sorta di simbiosi. Come vorrei che accadesse! Come vorrei che questa persona si materializzasse dalle profondità dell’universo, per effetto dell’entanglement quantistico. Sono così umorale questi giorni. Passo da momenti di melanconica rassegnazione a schiumose increspature di vitalità. Sono sdraiato con le gambe a penzoloni e ascolto di continuo un vecchio successo degli Air, un duo francese che produce ritmi elettronici così delicati e vibranti. Il pezzo in questione s’intitola "La femme d’argent". Forse è una casualità. Forse no. Osservo la copertina dell’album. È così bizzarra. Non l’avevo mai notata con attenzione. Due uomini procedono in direzione opposta, spinti da una forza attrattiva e ipnotica. Almeno, è ciò che percepisco. La suggestione che produce in me questo brano può essere paragonata allo sbarco sulla luna. Chiudo gli occhi e immagino un vasto territorio nel quale un gruppo di elefanti si abbevera ad una fonte. I due genitori aprono e chiudono la fila, per proteggere i propri piccoli. Immagino un conciliabolo di scimmie dispettose, un ippopotamo annoiato che sguazza in una pozza, due zebre che sembrano confabulare e un ghepardo che sfreccia ad una velocità supersonica. È un bellissimo ecosistema che ricorda un bioma terrestre. Apro gli occhi e realizzo di aver fatto un safari sulla luna.

