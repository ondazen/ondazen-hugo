+++
title = "Il pozzo"
description = "Il pozzo"
tags = [ "Racconto" ]
date = "2020-05-26"
location = ""
categories = [
  "",
  ""
]
slug = ""
type = "post"
+++

Sono dentro a un pozzo. Alzo lo sguardo verso l’alto per cercare una fonte luminosa. Il pozzo è troppo profondo e io mi trovo alla sua base. Solo buio. Un buio disorientante e prenatale. Sento il battito del mio cuore. Tic-toc. Tic-toc. Il mio respiro è amplificato. Mi rimbomba nei timpani. Mi assorda con il suo ritmo incalzante e ripetitivo. 

Cerco qualche spuntone per potermi arrampicare. I mattoni sono disposti verticalmente. Prima la mano destra, poi il piede sinistro. Procedo in questo modo per qualche metro. Un affioramento roccioso mi agevola la salita. Poi il manto si fa liscio. Non ho più modo di aggrapparmi. Rimango incrodato, così decido di fare un salto verso il basso e di tornare alla condizione di partenza. 

Inizia a mancarmi l’aria. Vorrei urlare a squarciagola. Ma perché sprecare fiato, tanto nessuno potrà sentirmi. Mi accoscio. Ho una gran paura. Inizio a tremare e a piangere silenziosamente. Per quanto tempo potrò durare in questa condizione.

I pensieri si fanno cupi. Turbinano come vortici provocati da una ventosa quando sgorga una conduttura. Ripercorro mentalmente la mia vita. Ho così tanti rimpianti. Vorrei aver preso decisioni differenti. Forse in questo pozzo non ci sarei finito. “Smettila!”, grido dentro di me. Oramai è troppo tardi per le recriminazioni. Devo trovare il modo di uscire da qui. 

Mi appoggio con la schiena sulla parete cilindrica. Le mie gambe sono rannicchiate a causa della mancanza di spazio. Provo a chiudere gli occhi ma non noto alcuna differenza. Un senso di rassegnata disperazione pervade ogni cellula del mio intirizzito corpo.

Poi i miei ritmi vitali aumentano. Inizio a consumare più ossigeno del dovuto. Un  attacco di panico prende il sopravvento. Sono in affanno. Mi manca l’aria. Avverto la disfatta alle porte. Il battito cardiaco accelera. Sto per perdere i sensi…

Mi risveglio in superficie. Non ho idea di cosa mi sia successo né perché mi trovi lì. La poca illuminazione lascia scorgere un cielo ammantato da miliardi di puntini luminosi. Provo un gran freddo ma sono felice di essere ancora vivo.  
