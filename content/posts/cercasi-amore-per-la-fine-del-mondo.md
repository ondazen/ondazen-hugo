+++
title = "Cercasi amore per la fine del mondo"
description = "Cercasi amore per la fine del mondo"
tags = [ "Racconto" ]
date = "2021-02-02"
location = ""
categories = [
  "",
  ""
]
slug = ""
type = "post"
+++

L’asteroide Vesta entrerà in collisione con la Terra tra 289 giorni, 6 ore, 4 minuti e 7 secondi. Questo è il tempo che mi rimane per trovare una fidanzata. Vorrei, però, puntualizzare un paio di aspetti: 1) difficilmente una donna sarà interessata ad una relazione, considerato che la fine del mondo è alle porte. Al contrario, la maggior parte degli esseri umani di sesso femminile slegherà il proprio vincolo matrimoniale o di coppia e si concederà a quasi qualsiasi uomo incroci il suo cammino. Almeno, è quello che farei io se avessi due cromosomi x; 2) anche qualora trovassi un amore monoandrico, non si avrebbe il tempo di pianificare una convivenza o le vacanze estive su qualche isola greca.

Forse dovrei rivedere le mie priorità: mangiare un vasetto di gelato alla nocciola tutti i giorni; smetterla di allenarmi come un forsennato per mantenere torniti i glutei e i pettorali; agguantare per il collo tutti i cafoni che mi si presentano al cospetto (aspetta! Questo già lo faccio); portarmi a letto la mia vicina di casa, fresca di divorzio, senza sentirmi in colpa per il suo ex marito con il quale gioco a calcetto; emettere flatulenze in luoghi gremiti e sorridere quando qualcuno si accorge della mia malafatta. Non sono azioni propriamente costruttive, ne sono conscio, ma dopotutto neanche l’asteroide avrà un effetto costruttivo sulle nostre vite. 

Ho trent’anni. Pensavo di avere ancora tutta la vita davanti per trovare il vero amore. Chi lo avrebbe mai detto che la nostra civiltà si sarebbe  estinta in questo ignominioso modo alla fine dell’anno 2021. Non voglio demoralizzarmi e perdere la speranza. Annoto sul mio taccuino:

*Cose che mi restano da fare*
1.  Trovare una brava ragazza, onorarla e rispettarla finché morte non ci separi (quindi molto presto).
2.  Trascorrere assieme una settimana a Bali, bighellonando tra i mercatini all’aperto e le spiagge dei surfisti.
3.  Provare l’ebrezza di un “ménage à trois” (in tempi normali forse sarebbe complicato ma in questo particolare frangente dovrebbe andar via liscio).
4.  Avere un amplesso davanti agli occhi stupefatti dei miei familiari (no dai, sto scherzando. Mai perdere il senso dello humour).

*Luoghi in cui incontrare una brava ragazza*
1. Librerie? Forse non è più adeguato come luogo d’incontro. I libri saranno l’ultimo dei pensieri per il genere umano.
2. Locali notturni? Può essere. Troppo bui e chiassosi, però. Non fanno per me.
3. Palestre? Vedi librerie.
4. Gruppi di sostegno anti crisi? Qui la popolazione femminile dovrebbe abbondare. 

Ho appena inviato una email al mio capo, vomitandogli addosso tutto ciò che non ho mai avuto il coraggio di dirgli. Sono libero, senza più un lavoro capestro, che mi toglie il fiato. Darò sfogo a quei pochi risparmi che ho messo da parte a suon di sacrifici. Una casa di proprietà non mi servirà più. A pensarci bene, questa fine del mondo porterà più vantaggi che svantaggi: niente più sveglia alle 6.30, niente più code in auto per raggiungere qualsiasi destinazione, niente più orde di bambini schiamazzanti all’uscita delle scuole, niente più pensionati che, al supermercato, ti urtano il tallone d’achille con il carrello, facendoti imprecare a bassa voce. 

Butto giù queste annotazioni finali come testimonianza dei miei buoni propositi. Sono trascorsi 288 giorni. Domani avverrà l’impatto con l’asteroide. Vi chiederete cosa ho fatto in questi ultimi nove mesi e mezzo. 
A dire il vero, niente di che. I primi giorni sono stati i più concitati.  Avrei voluto viaggiare, ma le città di tutto il mondo sono state prese d’assalto da organizzazioni anarchiche. La maggior parte delle donne che ho incrociato in giro, aveva un foulard che le ricopriva gran parte del viso e inneggiava alla fine del potere costituito. Sono rimasto rintanato in casa per salvarmi la pelle. Sembra un paradosso, visto che domani la pelle la perderemo tutti.
 
Oggi, mentre scrivo queste ultime parole, ho deciso di uscire e di rinchiudermi in uno Starbucks (o, meglio, quello che rimane del locale). Una giovane e avvenente donna si avvicina e mi prende per mano, ammiccandomi. La mia solita fortuna del c%#zo!

