+++
title = "Le vacche in India sono sacre"
description = "Le vacche in India sono sacre"
tags = [ "Riflessioni" ]
date = "2020-08-10"
location = ""
categories = [
  "",
  ""
]
slug = ""
type = "post"
+++

Le vacche in India sono sacre. Ti sei mai chiesto perché? Sono talmente magre, smunte e deperite, che con il loro macello non se ne ricaverebbe molto. Di primo acchito sembrano il riflesso delle loro ombre. Ciondolano per i centri abitati con fare confuso, senza avere una precisa meta. E quando arriva un risciò carico di turisti starnazzanti, non si azzardano a fermarsi. Sembra che cerchino una morte decorosa, in mezzo a tanta povertà. Le vacche sono animali molto docili. Quando ti avvicini a una di esse, tira fuori la sua lingua spugnosa e carica di bava, e con fare sicuro, inizia a spennellarti. È un gesto dolce, sebbene possa sembrare disgustoso al solo pensiero. Le vacche fanno anche una cosa comune a tutti i bovini, agli ovini, ai caprini, ai cervidi e ai camelidi: ruminano. Non è il verso delle madri per richiamare i loro piccoli. È, invece, un processo di masticazione assai lento, che può durare dalle otto alle dodici ore al giorno. È come se masticassi del radicchio per l’intera giornata e lo facessi confluire nello stomaco (per le vacche si tratta del rumine, la prima delle quattro camere dello stomaco) per poi rigurgitarlo e rimasticarlo, ripetendo quest’operazione diverse volte nell’arco della giornata. Ma a che diavolo serve la ruminazione? Perché tutta questa macchinosità per un po’ d’erba? In verità si tratterebbe di un residuo dell’evoluzione della specie. Permetterebbe alle vacche di non passare tutta la giornata al pascolo a masticare l’erba. In tal modo avrebbero la possibilità di brucare per un tempo limitato e conservare quest’erba nel rumine mentre si spostano “al sicuro” verso un luogo riparato per poi riprendere a masticare. 


In India le vacche sono sacre. E tu?
