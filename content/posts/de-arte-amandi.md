+++
title = "De arte amandi"
description = "De arte amandi"
tags = [ "Racconto" ]
date = "2021-02-13"
location = ""
categories = [
  "",
  ""
]
slug = ""
type = "post"
+++

Dicono che la pratica porti all’eccellenza. E io di pratica ne ho fatta davvero poca. A cosa mi riferisco? All’arte amatoria, naturalmente. A dire il vero, le mie prime incursioni nel mondo femminile iniziarono ai tempi della scuola secondaria di primo grado. La mia classe era composta prevalentemente da giovani donne. Allora vedevo quest’aspetto più come uno svantaggio che come un’opportunità di crescita. Pochi amici con cui giocare a calcio e ai videogiochi e più ragazzine petulanti da sopportare. In retrospettiva, quella fu la mia prima palestra ma soprattutto l’inizio di una carriera fallimentare con il gentil sesso. 

La mia prima sbandata la ebbi per una bambina di nome Nuvola (bizzarro nome per un essere umano, se non si è cresciuti in una tribù di nativi americani). Era la figlia unica di una coppia di affermati professionisti - lui commercialista e lei avvocato. Era sempre vestita all’ultima moda e portava un’acconciatura pretenziosa per la sua età (avete presente il ritratto di Cecilia Gallerani in posa con l’ermellino?). Ad ogni modo, andò pressappòco così: all’ora di pranzo di una primavera di molti anni fa mi dichiarai con un mazzetto di margherite raccolte nel campetto antistante alla scuola ed un pacchetto di caramelle gommose.  Lei scoppiò in una risata sardonica. Gettò via il mazzetto di fiori e si tenne le caramelle.  

Al liceo la situazione non migliorò. Anzi, sembrò precipitare ancora più in basso. A quei tempi la ragazza più popolare della scuola si chiamava Pamela. Aveva enormi occhi cerulei, fili dorati al posto dei capelli e un atteggiamento da eterna ribelle. Ma colei la quale attrasse la mia attenzione fu una sua amica, Keiko, di padre meridionale e madre nipponica. "Interessante amalgama", solevo ripetermi. La incrociavo alla pausa di metà mattina e al termine delle lezioni. Non ebbi mai il coraggio di approcciarla per l’intera durata del ginnasio. Solo in prima liceo, era un tiepido pomeriggio di febbraio, all’uscita dalla sua classe, mi avvicinai a lei ed esordii: “sei la cosa più bella che possa capitare ad un paio di leggings”. Non so come mi uscì quella frase assurda. Forse non la capì e le risuonò come una frase offensiva. Sta di fatto che si tenne a debita distanza per tutta la durata del liceo.

Ai tempi dell’università ho continuato ad inanellare una serie di clamorosi insuccessi: Paola, la mia vicina di casa; Francesca, conosciuta in palestra; Federica, incontrata ad un corso di scrittura creativa; Angela, un’amica di mia sorella; Laura, compagna di corso con cui preparai l’esame di economia aziendale. La lista non si ferma qui: potrei riempire pagine e pagine di nomi femminili, senza usare spazi e punteggiatura.

Questa condizione perdurò ancora per diverso tempo, fino a quel giorno in cui lessi sul retro di copertina di una rivista di psicologia: “chi fallisce spesso ha più probabilità di diventare un maestro”.  In che modo il fallimento porta ad eccellere? Qual è il legame tra questi due eventi? Forse vuol dire che il dolore procurato dalle continue cadute spinge al continuo miglioramento?

Quella frase mi cambiò la vita. Iniziai a studiare la psicologia femminile, le scienze sociali (con particolare riferimento alle relazioni sociali), il linguaggio para verbale e non verbale, la programmazione neurolinguistica. Oggi, non solo ho una splendida moglie e due bambine, ma ho fatto dei miei insuccessi una fiorente attività: possiedo, infatti, una scuola dove insegno ad altri uomini in difficoltà le tecniche della seduzione. Solo adesso comprendo il significato profondo di quelle parole.
