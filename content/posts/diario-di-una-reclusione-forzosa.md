+++
title = "Diario di una reclusione forzosa"
description = "Diario di una reclusione forzosa"
tags = [ "Racconto" ]
date = "2020-03-28"
location = ""
categories = [
  "",
  ""
]
slug = ""
type = "post"
+++

Ho perso il senso del tempo. Non so in quale giorno della settimana mi trovo. Devo sbirciare il monitor del mio cellulare per rendermene conto. Non riesco a dormire per più di tre ore a notte. Continuo a rigirarmi sotto le coperte, lottando strenuamente con un sopore che non vuole arrivare. Allora mi alzo e passeggio per la casa. Mi fermo davanti al pianoforte. Cerco di suonare al buio qualche pezzo imparato a memoria. Torno a letto. Riprendo la mia lotta, ma una dolce disfatta mi schernisce. I miei occhi sono sempre spalancati. Guardano nel buio come se volessero trapassarlo e raggiungere un luogo dove tutto ciò non è mai accaduto. 

Mi addormento con le prime luci dell’alba, stremato per la straziante battaglia. Un senso d’inquietudine mi scaraventa dal letto a metà mattina. Sono più stanco della sera precedente. Ho bisogno di fare una doccia e di mettere qualcosa sotto i denti. Il frigorifero è vuoto. Mi assale un senso di eccitazione. Mi aspetta un’attesa di un’ora davanti al supermercato. Non sono mai stato così felice di fare una coda. Fuori casa mi soffermo ad osservare ogni cosa con estrema cura. Realizzo quanto sia bello il posto in cui vivo; come tutto sia curato con estremo rigore. Una lunga falange di persone senza volto si presenta ai miei occhi. Sembrano manichini fuggiti da un centro commerciale. La maschera protettiva rende tutti irriconoscibili. Mi armo di pazienza e inizio a leggere il mio libro. Finalmente è il mio turno. Metto nel cestello gli alimenti di sempre: riso, tonno, insalata a foglie verdi, mele verdi, un avocado, yogurt greco. Una voce diffusa annuncia agli avventori di affrettarsi, per poter agevolare l’ingresso di chi aspetta fuori. Imbusto tutto con estrema rapidità e mi reco verso casa. Mi godo gli ultimi scampoli di una fresca brezza primaverile, mentre un uomo, all’interno del suo pick-up, intima di stare a casa e di uscire solo per motivi strettamente necessari. 

Sono di nuovo nella mia abitazione e ci rimarrò fino alla prossima spesa. È ora di pranzo. Preparo del riso e gli verso dentro del tonno in scatola. Mi si chiudono gli occhi. Inizia il mio calvario causato dalla notte insonne. Non resisto e mi addormento per un tempo interminabile. Al mio risveglio è trascorsa solo mezz’ora. Inizia il mio pomeriggio di studio al pianoforte. Devo perfezionare un brano dal titolo Saman, per poi mandare la registrazione alla mia insegnante di piano. Ho intrapreso anche la trascrizione di un nuovo pezzo, che suono a orecchio. Mi perdo nel calcolo delle note: quattro “FA” da un ottavo con una legatura di valore e due “LA” da un quarto. Così dovrebbe funzionare. Queste attività mi accompagnano fino a sera. Mi sono ripromesso di non guardare notiziari né di leggere i bollettini di guerra. A cena replico gli stessi alimenti del pranzo. Mi adagio sul divano e continuo con la lettura del mio libro, ascoltando in sottofondo la sublime musica di  Jóhann Jóhannsson. Mi aspetta un’altra nottata di agonia. È sabato 28 marzo. Quanto durerà ancora tutto questo?
