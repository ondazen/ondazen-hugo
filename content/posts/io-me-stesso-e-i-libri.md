+++
title = "Io, me stesso e i libri"
description = "Io, me stesso e i libri"
tags = [ "riflessioni" ]
date = "2019-08-28"
location = ""
categories = [
  "",
  ""
]
slug = ""
type = "post"
+++

Ho uno strano rapporto con i libri. Maniacale. Quasi feticista. Diciamocela tutta! La mia è una vera e propria ossessione.  Un’ansia da possesso. Quando passo davanti a una libreria non riesco a resistere. Sono attratto come un magnete attrae il suo polo opposto. O come un bambino è attratto da un iPad.  

E  ciò mi capita anche quando sono in visita in un paese con un idioma a me inaccessibile. Il solo fatto di vedere dei libri, anche in una lingua a me totalmente estranea,  mi scatena un’irrefrenabile desiderio di sfogliarli, di annusarli, di possederli. E si, perché a me non piace solo leggerli, mi da appagamento anche accarezzarli e odorarli. Quanto mi inebria l’odore della carta appena stampata. E’ così sublime per il mio olfatto. 

Questa mia passione non nasce con me, l’ho sviluppata in età giovanile, subito dopo aver terminato il liceo.  Dopo le lezioni all’università, ero solito andare a studiare i miei tomi di matematica in biblioteca. Ed è li che ho iniziato a diventare un vorace divoratore di libri. 

I libri sono i miei compagni di viaggio su questo piccolo pianeta. Mi tengono per mano con le loro storie.  Mi cullano con le loro metriche.  Mi viziano con i loro lieti fini. E talvolta mi rendono irrequieto, mi spaventano e mi feriscono. Ma fa parte della loro intrinseca natura.

I libri sono anche capaci di cambiare nel corso degli anni. Infatti, di un libro si può avere una percezione completamente differente a distanza di tempo dalla prima lettura. Ma ciò non è sempre vero. Un libro che ti ha deluso la prima volta, può essere deludente anche successivamente. E, al contrario, un libro avvincente può rimanere tale nel corso del tempo. 
I libri cambiano, come cambiano gli esseri umani. Ma questi ultimi, prima o poi, finisce che ti abbandonano, quando arriva il giorno in cui non ricavano da te più nessun vantaggio o interesse o piacere, mentre i libri non ti abbandonano mai. Tu magari li abbandoni o li tradisci di tanto in tanto, loro invece non ti voltano mai le spalle: nel più completo silenzio e con immensa umiltà ti aspettano sullo scaffale. Aspettano giorni, mesi, anni e financo decenni senza mai lamentarsi. Finché un giorno, magari in una notte insonne, senti improvvisamente il bisogno di uno di loro. E anche se l’hai quasi cancellato dalla tua mente, lui non ti delude. Senza sussiego e senza scuse, viene da te non appena lo chiami. 
Un libro non ti tradisce mai.
