+++
title = "Un'amicizia speciale"
description = "Un'amicizia speciale"
tags = [ "riflessioni" ]
date = "2019-08-26"
location = ""
categories = [
  "",
  ""
]
slug = ""
type = "post"
+++

Stasera voglio raccontarti una storia curiosa. Una storia di amicizia tra un essere umano e un albero.  L’arbusto in questione vive di fronte al balcone del mio appartamento. Gli ho dato anche un nome, Dendron, che peraltro non è casuale. Ricordavo questo termine dai tempi del liceo, quando trascorrevo interminabili pomeriggi a tradurre dal greco antico all’italiano.  Avrei fatto qualsiasi altra cosa allora piuttosto che studiare questa lingua che definivo morta. Adesso, invece, farei a cambio con qualche ora delle mie giornate lavorative per tradurre qualche commedia di Aristofane. Dendron, appunto, significa albero in greco antico. In effetti è un bel nome da dare a un essere vivente così imponente. Poco pretenzioso e molto accattivante. Dendron, così lo chiamerò d’ora in poi, non è uno di quegli alberi che rimangono sempre verdi tutto l’anno. D’estate la sua chioma si rinverdisce, proteggendomi dal caldo eccessivo, mentre d’inverno si spoglia completamente dei suoi verdi indumenti, permettendo alla poca luce dicembrina di filtrare più agevolmente nel mio appartamento. Non mi chiede mai nulla in cambio. Il suo è un comportamento disinteressato. Altruista. Lo definirei quasi filantropico.  Che si perpetua continuamente. Io, d’altro canto, non  rimango indifferente a questa sua generosità d’animo. E cerco di ricambiare i suoi delicati favori. Come, ti chiederai? Anzitutto gli sto vicino e gli sussurro parole di ringraziamento. A volte gli accendo un bastoncino d’incenso. E anche se non ne ho la conferma, sono sicuro che apprezza molto. Dendron, inoltre, adora la musica classica. Quando ascolto la Serenata per Archi di Cajkosvkij, si rasserena e  placa il suo frusciare in segno di rispetto. Quando ascolto il Don Giovanni di Mozart, invece, un fremito di esaltazione percorre i suoi vasi linfatici. Ma il suo compositore preferito è, senza ombra di dubbio, Edvard Grieg e la sua opera sinfonica prediletta è il Peer Gynt, tratta da un poema drammatico in cinque atti del drammaturgo norvegese Henrik Ibsen. Quando ascolto “la morte di Åse” (Op. 46  - II movimento) , sembra che si rattristi, raccogliendo i propri rami in segno di preghiera. Quando ascolto la “danza di Anitra” (Op. 46 - III movimento), sembra che le sue radici schizzino fuori dal terreno e comincino a danzare. Quando invece ascolto “nell’antro del re della montagna” (Op. 46 - IV movimento), sembra che si impettisca e faccia il gradasso con gli arbusti circostanti.  Insomma, io e Dendron ci teniamo compagnia. E sicuramente mi vuole bene come gliene voglio io.
