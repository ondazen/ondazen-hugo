+++
title = "Una barca sull'oceano"
description = "Una barca sull'oceano"
tags = [ "Racconto" ]
date = "2020-08-19"
location = ""
categories = [
  "",
  ""
]
slug = ""
type = "post"
+++

Sono sull’oceano, all’interno di una piccola imbarcazione in legno. È abbastanza capiente solo perché non la condivido con nessuno. C’è un mare lungo. Ciò significa che da qualche parte, distante da qui, le raffiche di vento sono molto forti e le onde, in questo specifico punto, sono il risultato di quella burrasca. Il rollìo della barca, causato dal moto ondoso, mi provoca un impulso all’emesi. Il sole è quasi al suo zenit e il caldo è diventato insopportabile. La mia calotta cranica inizia a frigolare. Così mi sporgo di lato e mi bagno copiosamente. Il calore asciuga rapidamente l’acqua, lasciando tracce di sale su tutto il corpo e sullo scalpo. Assumo una posizione prona, proteggendo la testa con le braccia. Provo un po’ di sollievo, ma adesso è la schiena ad essere vulnerabile. È come se un coltello incandescente penetrasse nella mia carne. Iniziano a formarsi vescicole ripiene di un liquido che assomiglia ad acqua. Se solo avessi qualcosa con cui ripararmi. Solo l’oscurità potrà recarmi sollievo. Dopo il tramonto arriva la tregua, che però dura molto poco. Al termine del crepuscolo, infatti, la temperatura precipita drasticamente, facendomi rimpiangere il caldo di qualche ora prima. Mi dispongo a prora, piego le ginocchia e le cingo con le braccia. Inizio a battere i denti. È un gesto involontario. Non riesco a controllarlo. Il caldo emanato dal corpo si contrappone alla temperatura gelida della notte. Mi sembra di essere una fornace all’interno di un igloo. 

La stanchezza prevale su tutto, facendomi chiudere gli occhi. Mi risveglio dopo pochi minuti. Il forte shock fisico mi procura uno stato di trance. Inizio ad essere insensibile agli stimoli esterni e provo una attenuazione della coscienza. Torno indietro nel tempo. E’ un ventilato pomeriggio primaverile. Mi trovo all’interno di una cucina con un balconcino, da cui proviene una fioca luce filtrata da veneziane verdi consumate dalla ruggine. Ho una manciata di anni (forse solo uno) e sono tra le braccia di mia madre, intento a succhiare del latte tiepido con dei biscotti posti all’interno di un biberon. E’ la cosa più buona che abbia mai mangiato. Le mie papille gustative ne hanno un ricordo così vivido e intenso. Provo ad andare ancora più indietro nel tempo ma una barriera si frappone tra me e i ricordi. Sembra che questa sia la memoria più antica che sia riuscito a scovare.

L’immagine della cucina viene oscurata da una fonte luminosa. La luce è talmente forte che mi abbaglia anche con le palpebre abbassate. Percepisco una strana forza attrattiva. Non riesco ad opporre resistenza. Per un attimo mi appare dinanzi agli occhi una scena raccapricciante: il mio corpo disteso sulla barca privo di vita. L’espressione del volto sembra disumanizzata. Non riconosco più quello che sono stato un attimo prima. 
Poi quell’immagine svanisce. Il mio corpo fisico è irrimediabilmente perduto. Adesso sono qualcos’altro. La mia coscienza e la mia identità sono rimaste intatte. Non avverto più dolore. Non c’è più sofferenza. C’è solo un gran sollievo e una gioia infinita. 

