+++
title = "Un romanzo mai scritto"
description = "Un romanzo mai scritto"
tags = [ "racconti" ]
date = "2019-07-08"
location = ""
categories = [
  "",
  ""
]
slug = ""
type = "post"
+++

“Buongiorno”, le disse con aria trasognata. “Buongiorno a te”, rispose Lucia, mentre sgranocchiava una carota cruda, consiglio ammazza fame del suo nutrizionista per perdere qualche chilo in eccesso acquisito durante una vacanza a Ischia. L’aveva sempre trovata irresistibile, fin da quando la vide per la prima volta ai magazzini Temple, dove lavorava come commessa per una nota marca di prodotti di bellezza per il corpo. Solo adesso, a distanza di due anni, si era deciso a rivolgerle la parola. Sebbene fosse tardi, il crepuscolo illuminava ancora il cielo con i suoi colori aranciati e le cicale frinivano in modo assordante in una serata di fine estate. “Ti va un gelato?” Borbottò Luca, sembrando quasi che non volesse farsi sentire. “Ti ringrazio, ma ho appena finito di mangiare la mia cruditè di verdure, e adesso sono davvero sazia”. Luca, ragazzo dopotutto molto insicuro, lo prese come un rifiuto, la salutò con aria sbrigativa e corse a casa ripassando mentalmente quello che gli soleva dire sempre un amico a proposito delle donne. “Più le lasci perdere, e più ti si appiccicano”. Giunto presso la sua abitazione, si accorse di aver perso le chiavi di casa. Era un problema, perché aveva appena cambiato la serratura e non aveva ancora dato le chiavi di scorta alla sorella, che abitava a poche centinaia di metri da casa sua. “Dannazione, mi tocca andare a dormire da Francesca e domani, prima del lavoro, devo chiamare il fabbro per poter rientrare in casa”. Non era la prima volta che gli capitava una cosa del genere. Tendenzialmente Luca è una persona ordinata ma la gestione delle chiavi di casa è sempre stato il suo tallone d’achille. Fece per andare da Francesca, quando si ricordò dove potesse averle lasciate. Nel pomeriggio aveva passato un’ora dal suo “life coach”, un certo Gigi, un uomo sulla cinquantina dall’aria gracile e dall’aspetto trasandato, ma i cui metodi di riaffermazione dell’autostima sembravano molto efficaci a Luca. Chiamò un taxi e si recò in centro città in breve tempo, poiché il traffico era scemato da un paio d’ore. Quando citofonò, attese cinque minuti prima di ricevere una risposta. “Ciao Gigi, scusa il disturbo, ma non trovo le chiavi di casa e credo di averle lasciate a casa tua nel pomeriggio”. “Ciao Luca, sali pure, in effetti mi sono accorto di avere delle chiavi non mie, ma non sapevo di chi fossero, così ho aspettato che qualcuno le venisse a reclamare”. Tirato un respiro di sollievo, Luca prese la rampa di scale - aveva questa sana abitudine di non prendere mai l’ascensore - e arrivò con il fiatone al quinto piano. Gigi si affacciò fuori dalla porta con aria affannata e consegnò le chiavi a Luca. “Scusa se non ti faccio accomodare, ma sono nel bel mezzo di qualcosa. Ti ricordi di quella ragazza di cui ti parlai qualche giorno fa? Ebbene, e qui da me”. “Gigi, non te ne fai scappare una, la prossima volta che ci vediamo voglio i dettagli, però”. “D’accordo. Buona notte e cerca di stare attento con le chiavi la prossima volta”. Scesa la rampa di scale, prese il taxi che lo aveva accompagnato e che lo stava aspettando per riportarlo a casa. Aperta la porta e accese le luci, Luca vide una scena che lo fece trasalire: qualcuno era stato nel suo appartamento, sebbene la serratura non fosse forzata e le finestre intatte. “Dove sono i miei scritti?”, gridò Luca in preda al panico. “Accidenti, sono riusciti a trovarli, sebbene abbia mantenuto un riserbo assoluto sulla faccenda. Come hanno fatto a scoprirli?”. Luca, dopo una laurea in filologia a pieni voti, era stato chiamato come ricercatore presso l’università di Tubinga, nello stato federale di Baden-Württemberg, in Germania. Qui si era imbattuto in un testo in latino medioevale, di oltre duemila pagine dal titolo profetico, Naometria, opera attribuita all’umanista svevo Simon Studion, vissuto nel sedicesimo secolo. “Se dovesse venire alla luce il contenuto dei miei scritti, scoppierebbe il panico tra la popolazione. Non posso permettere che questo accada”. Luca non sapeva come comportarsi. Non poteva chiamare le forze dell’ordine, perché avrebbe peggiorato la situazione e il riserbo sulla faccenda sarebbe venuto meno. Cosi chiamò un suo amico tedesco, Hans, che lo aiutò a tradurre alcuni passi ostici dell’incunabolo. “Pronto, Hans? Scusa la tarda ora, ma mi è successo qualcosa che non avevo previsto. Qualcuno si è introdotto a casa mia e ha portato via le copie delle traduzioni della Naometria. Le copie di backup sono al sicuro nella cassetta di sicurezza della banca, ma le parti che stavo revisionando le ho stampate e adesso sono scomparse”. “Luca, non hai idea di chi possa essere stato? Hai trovato qualche indizio a casa tua che possa farti risalire all’esecutore del furto?”. “A dire il vero non ho ancora controllato, mi sono fatto prendere dal panico e la prima cosa che ho fatto è chiamarti”. “Vedo se trovo in giro qualcosa e nel caso ti chiamo domani mattina”. Luca ispezionò la casa da cima a fondo, senza trovare nessun indizio significativo. Stremato per la ricerca e abbandonate le speranze di rinvenire qualcosa, si sciacquò il viso, si strofinò i denti con vigore, spense la luce e si coricò. Il giorno dopo, alle prime luci dell’alba, riprese la ricerca, cercando dove non aveva potuto vedere la sera prima per mancanza di luce. La sua attenzione fu attratta da un luccichio, proveniente dalla parte posteriore della sua libreria. Si chinò e si accorse che si trattava di una spilla da abito. Con sua grande incredulità, il disegno della spilla era uno stemma religioso, che riportava la scritta in latino “miserando atque eligendo”, la cui traduzione risulta essere “guardandolo con misericordia e scegliendolo”. Aveva già letto quel motto, proveniente da un’omelia di san Beda il Venerabile, sacerdote dell’ottavo secolo, quando parla di Gesù che chiama Matteo il pubblicano e lo guarda con sentimento di amore e lo sceglie come suo discepolo […]
