+++
title = "Le avventure amorose di un metrosessuale illuso"
description = "Le avventure amorose di un metrosessuale illuso"
tags = [ "racconti" ]
date = "2019-07-10"
location = ""
categories = [
  "",
  ""
]
slug = ""
type = "post"
+++

Io gli esseri umani di sesso femminile non li capisco proprio. Sono uno di quei misteri paragonabili alla nascita dell’Universo – sempre che ci sia stato un momento zero – o al salto evoluzionistico dell’homo sapiens, che ha determinato la perdita di una coppia di cromosomi, passando da ventiquattro a ventitrè. Credo che avrei più dimestichezza a relazionarmi con un canguro: riuscirei, con piglio più risoluto, a stabilire un rapporto di più intima connessione che con una femmina umana. Dopotutto, l’uomo e la donna sono biologicamente simili, tranne per quelle questioni che afferiscono alla natura riproduttiva: la donna possiede un utero e gli ovuli fecondabili e l’uomo ci mette la “semenza”. E allora perchè tanta difficoltà a capire i loro ragionamenti in apparenza tanto intricati? Darei in cambio tutto quello che possiedo per trascorrere un giorno in un involucro femminile: carpirne i segreti dall’interno, come un hacker è solito fare con la tecnica del "reverse engineering" per studiare il software della concorrenza. Sviscerare il codice sorgente del DNA femminile e studiare le interconnessioni tra le differenti sezioni del cervello: il lobo frontale, quello parietale, quello occipitale e quello temporale. Forse riuscirei a venire a capo di qualcosa. Anche se ho qualche dubbio in proposito. E allora come agire? E sì che sono cresciuto con due sorelle minori. Dovrei avere un minimo di dimestichezza su queste faccende. Dovrei essere in grado di dirimere qualsiasi guazzabuglio di natura femminile. E invece, meno che zero. Il buio più buio di una notte buia. D’accordo, questa mia riflessione scaturisce da un fatto avvenuto recentemente e forse il mio modo di vedere le cose è fortemente viziato da quest’evento. Adesso mi spiego meglio. Da qualche tempo ho sviluppato una parossisitica mania nei confronti dei profumi: creme per il corpo, deodoranti, detergenti, schiume da bagno e, naturalmente, "eau de parfum". Più il profumo emanato è intenso, e più provo piacere a spalmarmi, a frizionarmi e a spruzzarmi addosso questi intrugli. Dopo la doccia serale, mi cospargo di crema per il corpo, mi annaffio con del profumo d’annata e mi corico su un letto di petali di rose. Magari quest’ultima cosa non avviene. Comunque il senso è quello: mi piace emanare un buon odore. E devo ammettere che talvolta esagero. Questa mia abitudine – non solo serale, in quanto la medesima procedura viene ripetuta anche prima della vestizione mattutina – comporta l’uso di un quantitativo di flaconi e barattoli superiore alla media. Anche una “vera casalinga di Beverly Hills” impallidirebbe di fronte a questo mio consumo smodato. E, inoltre, cerco di non rimanere mai senza scorte. Non appena avverto che l’ultima dose si avvicina, mi fiondo a comprare qualche nuovo flacone, cercando una fragranza che si adatti allo stato d’animo del momento:
- Ciao!
- Ciao! Ancora qui? Ma hai già finito la crema?
- Veramente sono un paio di mesi che non ci vediamo.
- Ah, davvero? Pensavo fossi passato non più di due settimane fa.
- No, no. E’ da un po’ che non passo. Mi sa che stai perdendo qualche colpo.
- Grazie. Sei gentile!
- Figurati.
In realtà, la pollastra (una bella morettona dal carattere estroverso) è ignara del fatto che non è la mia unica fornitrice. Se sapesse che setaccio sistematicamente tutti i negozi simili al suo in un raggio di cinque chilometri, s’imbarazzerebbe al posto mio.
- Che fragranza hai usato l’ultima volta?
- A dire il vero non ricordo. Potrebbe essere l’edera, ma non ci giurerei.
- E poi sono io a perdere colpi.
- Hai ragione, sono messo proprio male. Tutte queste essenze mi stanno svampando i
neuroni.
Con fare sicuro, la morettona estrae una manciata di "mouillettes", e inizia a spruzzare le essenze da farmi annusare:
- Ti piacciono le essenze borotalcate?
- A dire il vero, non mi fanno impazzire. Hai presente le signore di una certa età che emanano
quel disgustoso odore di talco?
- Ok, lasciamo stare.
- Brava. Fammi provare qualcosa di fresco e che non sia troppo grasso. Siamo in estate, e le
creme troppo idratanti creano quell’effetto burroso sulla pelle, simile al burro di cacao che emerge dal cioccolato quando è stato conservato in frigo, dando luogo al cosiddetto fenomeno della fioritura.
- Ma lavori nel settore del cioccolato?
- No, perchè?
- Mi sembri ferrato in materia.
- In realtà mi piace molto il cacao.
- Ah! Prova questa fragranza. Agapanthus. E’ delicata e la crema non è particolarmente grassa.
- In effetti non è male, e si spalma bene.
- Cosa ti dicevo!
- Prova anche questa.
- Cos’è?
- Ninfea.
- Anche questa è molto delicata. Adesso mi metti in una posizione di scelta. Tu cosa
preferisci?
- Dai, decido io per te. Prendi l’Agapanthus.
- Ok, aggiudicato. Ma cos’è quel foglio che campeggia vicino al registratore di cassa? Hai
preso una multa?
- Non me ne parlare. E’ una sosta vietata. Che rabbia! Mi trovo spesso a lesinare sulla spesa e
poi devo buttare via del denaro per una multa.
- Ti capisco. Non sai quante ne prendo io. Che inutile spreco.
- Già.
- Adesso ti racconto una vicenda, magari ti può consolare. Sai cosa mi è successo un’estate?
- Cosa?
- Ho lasciato l’auto, in sosta vietata, sotto un albero in centro città.
- Cavoli! E com’è andata a finire?
- Al mio ritorno, dopo tre settimane di ferie, ho trovato una multa sul parabrezza.
- Bè, alla fine ti è andata bene.
- Si, anch’io la pensavo così, anche se, in realtà, non credevo neanche di avere lasciato l’auto
in sosta vietata.
- Perchè? Hai avuto altre sorprese?
- L’auto era intestata a mio padre, il quale, il Natale di quell’anno, mi ha fatto trovare le altre
venti multe impacchettate sotto l’albero.
- Accidenti! E quanto hai dovuto pagare?
- Se non ricordo male più di ottocento euro.
- Davvero?
- Già.
- Il tuo racconto mi fa stare meglio.
- Lo sapevo. Per questo ho voluto raccontartelo. Vabbè, adesso è solo un ricordo lontano.
Il discorso viene interrotto da una donnina che, con fare concitato, si fionda in negozio e chiede alla morettona se fossero disponibili le bacche di Goji, rispondendo, però, che non trattava quel genere di prodotto. Così, la tipetta, com’era entrata, esce dal negozio alla velocità della luce.
- “Ma cosa sono queste bacche di Goji?”, chiedo io. “Anche un mio amico me ne ha parlato e
ne fa un uso spropositato”.
- Sono bacche con proprietà antiossidanti. E’ soprannominato il frutto della longevità.
- Un frutto? E perchè vengono a cercare la frutta nel tuo negozio? Non mi sembra un negozio di frutta, o no?
- Infatti, non lo è.
- Ah, ecco.
Procedo con altre chiacchiere inutili, con la morettona che mi segue con fare attento e giocando con le "mouillettes" che avevo precedentemente sniffato. Nel frattempo, una signora sulla quarantina, con una figlia in età prescolare, irrompe nel negozio e chiede un prodotto a base di stricnina.
- Signora, ma la stricnina è un veleno. E’ sicura che non si tratti di altro? Noi non trattiamo veleni.
- Si, mi sembra di ricordare stricnina. La usa una mia amica per l’insonnia del marito.
- Per questo genere di problema, di solito consiglio la Passiflora, la Melissa o il Biancospino. E comunque, che io sappia, non c’è un’erba con un nome simile alla stricnina che serva per agevolare il sonno.
- No, no, guardi, che ne sono quasi sicura. E’ stricnina. O forse è Rosa Canina. Aspetti, provo a sentire la mia amica.
- Si, forse è meglio.
Io, accucciato in un angolo, vicino al registratore di cassa, assisto alla scena con aria divertita e con un sorriso complice rivolto alla morettona.
- Teresa? Mi senti? Sto cavolo di smartphone. Ha i tasti troppo piccoli. Mi senti? Sono qui in erboristeria. Che erba prendi a tuo marito per l’insonnia?
- La camomilla matricaria.
- Matrichè? Ma non gli prendi la stricnina?
- No, la stricnina la prendo per i topi, quelli che c’infestano la casa in campagna.
- Ah!
- Perchè? Vuoi usare la stricnina per l’insonnia? Sicuramente funziona, ma solo la prima volta. La signora presente in negozio irrompe in una fragorosa risata e poi saluta l’amica con fare concitato.
- “Signora, ha visto che la stricnina non era il prodotto giusto?“, sottolinea la morettona con aria soddisfatta.
- Si, ha ragione. Ad ogni modo, se non ha la stricnina, non mi serve niente.
La signora, con aria scocciata, saluta in malomodo ed esce dal negozio, spingendo la figlia davanti a se.
- “Certo che i tuoi clienti sono proprio strani”, irrompo io.
- Si, forse tu, con il tuo consumo smodato di creme, sei uno dei clienti più normali che abbia.
- Grazie. Adesso mi sento più sollevato. Senti, fra qualche giorno parto per gli Stati Uniti. Che
ne diresti di uscire una di queste sere, prima che vada via?
- Certo, perchè no. E dove mi porteresti?
- Potremmo fare una passeggiata e goderci il clima estivo. Ti vorrei far provare le granite libanesi.
- Libanesi?
- Si, sono squisite. Io di solito ne prendo una al cedro con un retrogusto al palissandro.
- Sembra sfiziosa.
- Si, lo è.
La morettona, con fare gentile e modi garbati, mi scrive il suo numero di telefono su un pezzo di carta volante trovato nelle vicinanze.
- Grazie. Allora ci sentiamo e usciamo, anche questo fine settimana, se sei libera.
- Si, d’accordo. Ma se ti do buca all’ultimo minuto, è solo perchè sono sempre indaffarata.
Non sono una che se la mena.
- Ugh?
- Comunque non c’è fretta. Possiamo vederci anche dopo le ferie.
- Ugh? Ugh?
Al primo “ugh?” una lucetta mi si era accesa, ma al secondo doppio “ugh?” avevo tutte le spie che suonavano. Che diavolo voleva dire? Forse è già impegnata? Lo scoprirò soltanto contattandola.
Oggigiorno, chi non possiede un account su Whatsapp è considerato un paria, un reietto, un figlio di nessuno. E’ uno di quei software che ti fanno rimanere connesso alla tribù per ventiquattro ore al giorno, per sette giorni su sette, per trecentosessantacinque giorni all’anno. Sei sempre raggiungibile. L’unico modo per liberarsi da questa prigionia mediatica è spegnere il telefono, o immergerlo nell’acqua, mandando in cortocircuito le connessioni della scheda madre. Anch’io e la morettona, chiaramente, non siamo da meno. Il suo profilo, una volta aggiunto il numero alla mia rubrica, compare tra quelli di altre decine di contatti presenti nel software. Bè, visto che è lì, provo a mandarle un ping:
- Ciao! Grazie per il tuo consiglio. Mi piace la crema. Ha una fragranza inebriante.
- Ciao! Lo sapevo che ti sarebbe piaciuta.
- E poi non è particolarmente grassa e va bene per il periodo estivo. Con questo caldo non sono molto invogliato a cospargermi di creme. Lo faccio solo perchè sono irrimediabilmente drogato di profumi.
- <Faccina che sorride e che strizza l’occhio>
- Stai bene?
- Si, tutto ok. Tu?
- Si, alla grande.
- Allora, riesci a tenerti libera un paio d’ore questo fine settimana?
- ........
- ........
- ........
D’accordo, mi sta deliberatamente ignorando. Il giorno dopo, sempre tramite l’impiego del malefico software, ricevo la conferma ai miei sospetti: la pollastrella è già impegnata. Perchè assumere un atteggiamento di disponibilità e di affabilità, per poi comportarsi in modo diametralmente opposto nelle ventiquattro ore successive?
