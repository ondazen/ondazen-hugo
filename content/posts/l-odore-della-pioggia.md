+++
title = "L'odore della pioggia"
description = "L'odore della pioggia"
tags = [ "Riflessioni" ]
date = "2020-06-02"
location = ""
categories = [
  "",
  ""
]
slug = ""
type = "post"
+++

Ti sei mai fatta sorprendere dalla pioggia senza ombrello?

Il boato di un tuono ti fa trasalire. Non scorgi nessun riparo all'orizzonte. Le gocce iniziano a cadere. La loro frequenza aumenta sempre di più. Allora provi a correre, senza una precisa destinazione. Ti stai bagnando e realizzi che a breve sarai completamente fradicia. L’odore della pioggia ti riporta indietro nel tempo: sei una bambina e ti trovi su una spiaggia affollata in un tardo pomeriggio agostano. 

Improvvisamente il cielo si fa cupo. Grossi ammassi di cumulonembi oscurano il sole. Allora alzi gli occhi verso l'alto e guardi il manifestarsi dell’evento in preda all’estasi. Inizia a soffiare un forte vento. Gli ombrelloni spiccano il volo  come palloncini riempiti con l’elio. La gente intorno a te inizia a correre in direzione di qualche rifugio. Ma tu rimani lì. Immobile. Allarghi le braccia e le gambe, inclini il collo verso il minaccioso cielo e spalanchi la bocca. Pesanti gocce d’acqua ti bagnano la pelle salmastra annerita da una prolungata esposizione al sole. Il vento ti fa provare qualche brivido di freddo, ma non ti importa. Ti senti parte del Tutto. Sorridi e allo stesso tempo sei commossa. Intorno a te non c’è più nessuno. Vorresti che quel momento si scolpisse nella perennità. Senti una voce femminile in lontananza invocare il tuo nome. È arrivato il momento di ritornare a casa. Afferri la stuoia e corri verso tua madre. L’abbracci, come se non lo avessi mai fatto prima. Le sussurri dolci parole. 

Da quel giorno l’odore della pioggia ti procura una gioia indescrivibile, ti fa provare un amore incondizionato per ogni essere vivente, ti fa comprendere che non sei sola. Mai. 
