+++
title = "Una memoria rubata"
description = "Una memoria rubata"
tags = [ "Pensieri" ]
date = "2020-01-07"
location = ""
categories = [
  "",
  ""
]
slug = ""
type = "post"
+++

Ti è mai capitato di acquistare un indumento o un libro usato e di trovarci dentro qualcosa di inaspettato?  Qualcosa che ti ha suscitato curiosità o ti ha fatto  riflettere? Talvolta, al termine della mia giornata lavorativa, in prossimità della fermata della metropolitana, m’imbatto in un uomo sulla sessantina dall’aspetto smunto e dimesso, che vende libri usati utilizzando come ripiano il cofano della sua automobile. Generalmente i libri esposti sono di poco interesse culturale e letterario.  Ma, avendo un’adorazione per questi oggetti di carta, mi fermo spesso a controllare se c’è qualcosa di mio interesse. Riposto in un angolo del parabrezza, semi nascosto da un tomo del Touring Club, adocchio un libro di Italo Calvino dal titolo “La giornata di uno scrutatore”.  Adoro Calvino, la sua lirica e le sue idee originali tramutate in romanzi. Molto probabilmente non lo conoscerai, ma Italo Calvino è stato il romanziere italiano più importante del XX secolo, il più letto e tradotto a livello mondiale, sebbene non abbia mai vinto il Nobel per la letteratura. Tornando al romanzo succitato, questo racconta di un intellettuale comunista, che trascorre una giornata come scrutatore, durante le elezioni del 1953, presso un istituto religioso dove sono ricoverati migliaia di minorati fisici e mentali. Il suo compito è quello di impedire che persone incapaci di intendere e di volere siano indotte dai religiosi a votare per la Democrazia Cristiana, un partito politico italiano di ispirazione cristiana attivo fino al 1994. Non ho intenzione di farti un resoconto o una critica letteraria di questo romanzo, ma di raccontarti ciò che ho trovato tra le pagine ingiallite di questo libro: una fotografia scattata con una Polaroid. I colori risultano talmente sbiaditi, che la foto potrebbe essere scambiata per il disegno di un impressionista. Vi è ritratta una bambina, assieme a una donna non visibile in volto. Chi sarà mai questa bambina? E la donna? Chi ha scattato la foto? Queste sono le domande che affiorano nella mia mente. Provo a fare qualche congettura. Anzitutto circoscrivo il periodo storico. Nello sfondo si vede un’auto di color rosso. Riconosco il modello: è una Renault 5, un’utilitaria prodotta a partire dai primi anni settanta fino a metà anni ottanta. La bambina, presumibilmente di origine non caucasica per via della sua carnagione, indossa un vestito carnevalesco. Istintivamente associo il periodo al carnevale del 1979. Non so perché ho in mente questa data.  E la donna al suo fianco? Non credo che si tratti della madre, per via del colore e dello spessore dei capelli. Sembra piuttosto un’amica della madre, intenta a fare i complimenti alla bambina per il suo argenteo indumento. Infine, chi ha scattato la foto sembrerebbe la madre. Ma anche questa rimarrà una congettura irrisolta.
Dopotutto è un bel gioco trascorrere qualche minuto vestendo i panni di Sherlock Holmes.
