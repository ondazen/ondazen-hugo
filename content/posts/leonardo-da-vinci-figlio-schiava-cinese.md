+++
title = "Leonardo Da Vinci era figlio di una schiava cinese?"
description = "Leonardo Da Vinci era figlio di una schiava cinese?"
tags = [ "Leonardo Da Vinci", "studi biografici" ]
date = "2017-12-25"
location = ""
categories = [
  "",
  ""
]
slug = ""
type = "post"
+++

Leonardo Da Vinci era figlio di una schiava cinese: questo è ciò che afferma il giornalista e scrittore Angelo Paratico nel suo libro dal titolo “Leonardo Da Vinci. Un intellettuale cinese nel Rinascimento italiano?”. Paratico mostra tutti gli indizi che indicherebbero che Caterina, la madre di Leonardo, sarebbe in realtà una schiava cinese, o tartara, giunta in Italia attraverso la fiorente e dimostrata compravendita (esiste una pletora di documenti notarili a tal proposito) di schiave bambine che avveniva in Crimea, durante il Rinascimento. L'Italia a quei tempi era piena di schiave: su dieci schiavi importati dai veneziani e dai genovesi, nove erano bambine, pagate tra i 20 fiorini e gli 80 fiorini. Fra queste, probabilmente, Caterina, schiava di Ser Vanni e ingravidata da Ser Piero Da Vinci, in occasione di un rapporto lavorativo avvenuto nella casa di Ser Vanni, che poi sarebbe morto l'anno successivo. Ser Piero Da Vinci, oltre all’abuso sessuale operato sulla schiava, falsificò il testamento di Ser Vanni in suo favore. La vedova lo scoprì e gli intentò causa, che si concluse con una risoluzione che concedeva alla vedova di continuare a vivere fino alla sua morte nel palazzo in via Ghibellina a Firenze (fu stipulato quello che oggi definiamo contratto di nuda proprietà), e in seguito il palazzo sarebbe ritornato a Ser Piero Da Vinci (si vedano, a tal proposito, gli studi di Renzo Ciachi pubblicati dal figlio Francesco Cianchi nel libro “La madre di Leonardo era una schiava?”).

Prova del fatto che in Toscana fossero presenti schiave cinesi è data dal ritrovamento dell’archivio di Francesco Datini, uno dei più ricchi mercanti della sua epoca grazie alla sua compagnia tessile/finanziaria con filiali in Italia e all'estero (Avignone e Barcellona i principali, ma la rete si estendeva a tutto il Mediterraneo, fino ad Alessandria in Egitto). Tutte le carte del suo archivio vennero murate, dopo la sua morte, in un vano alto e stretto del palazzo e miracolosamente ritrovate quasi intatte nel XIX secolo durante una sua ristrutturazione. Vi sono custoditi migliaia di libri contabili, campionari tessili, lettere commerciali, lettere private, in un insieme di straordinaria ricchezza e completezza (circa centocinquantamila documenti), tale da farlo considerare il più importante archivio mercantile medievale d'Europa. In alcune sue carte si legge che il Datini aveva alcune schiave tartare utilizzate come forza lavoro. Si pensa che, come successe a Ser Piero Da Vinci, anche Francesco Datini ingravidò una delle sue schiave, che diede alla luce una bambina di nome Ginevra, che riconobbe e che fece accettare anche dalla moglie, che non poteva concepire figli. Ulteriore traccia della presenza di orientali in Italia è testimoniata da un dipinto presente nella [Cattedrale di Santa Maria del Fiore](https://it.wikipedia.org/wiki/Cattedrale_di_Santa_Maria_del_Fiore) a Firenze, in cui si può osservare un ambasciatore tartaro o cinese.

Un primo indizio, a favore di questa ipotesi, deriverebbe da un segno riportato sull’indice della mano sinistra della [Gioconda](https://it.wikipedia.org/wiki/Gioconda) (che la tradizione vuole sia il ritratto di Caterina, madre di Leonardo. Da non scartare, però, l’ipotesi che la Gioconda possa essere anche il ritratto di Pacifica Brandani, che diede i natali all’unico discendente del duca Giuliano De’ Medici). Tale segno rappresenterebbe un simbolo per “marchiare” le schiave e renderle riconoscibili in caso di fuga. 
Ulteriore indizio è dato da un saggio di Sigmud Freud, padre della psicanalisi, dal titolo “Un ricordo d’infanzia di Leonardo Da Vinci”, pubblicato nel 1910, e considerato uno dei più illuminanti esempi di uso della nuova scienza psicoanalitica per una ricerca biografica. In una nota lasciata sul Codice Atlantideo da Leonardo si legge: “…questo scriver si distintamente del nibbio par che sia mio destino perchè nella prima ricordazione della mia infanzia e mi parea che, essendo io in culla, che un nibbio venisse a me e mi aprissi la bocca con la sua cosa e molte volte mi percotessi con tal coda dentro le labbra”. L’episodio riferito da Leonardo fornisce una possibile interpretazione, riconducibile ad un abuso sessuale orale che subì da bambino ad opera probabilmente del suo patrigno, perchè Caterina, la madre di Leonardo, non sposò Ser Pietro Da vinci, ma venne data in sposa, in quanto probabilmente schiava, a un suo aiutante, che si chiamava l’Attaccabriga. 
Altri possibili indizi sono testimoniati dagli sfondi paesaggistici dei suoi dipinti. Nel paesaggio di sfondo della Gioconda, ad esempio, si possono osservare montagne e bacini d’acqua, rappresentazioni non riscontrabili nella pittura europea del XV secolo, ma presenti  nella pittura cinese già da duemila anni. Un’ulteriore prova potrebbe essere la mancanza di sopracciglia nella Gioconda, prerogativa tipica delle schiave orientali. 

Lo stesso [Ritratto di Ginevra De' Benci](https://it.wikipedia.org/wiki/Ritratto_di_Ginevra_de%27_Benci)“ (anche se alcuni studiosi affermano che sia il ritratto di Fioretta Gorini, amante di Giuliano De’ Medici) dipinto da Leonardo intorno al 1474 circa e attualmente conservato nella National Gallery of Art di Washington, raffigura una donna con dei tratti somatici tipici orientali (occhi a mandorla, posizione degli zigomi e mancanza di sopracciglia). 
Nel dipinto di [San Giovanni](https://it.wikipedia.org/wiki/San_Giovanni_Battista_(Leonardo)), conservato al Louvre, Leonardo ritrae il santo con il dito puntato verso il cielo, rappresentazione comune in oriente (vedasi ad esempio il Buddha che punta il cielo con la mano). Altra curiosità che salta all’occhio è la rassomiglianza tra il dipinto del bambino nell’utero di Leonardo (codice Windsor) e una raffigurazione del tutto simile presente in un codice iraniano risalente a due secoli prima. Anche se non vi sono prove, sembra evidente che Leonardo si sia ispirato a questo codice.

Proseguendo nell’indagine delle origini orientali di Leonardo si potrebbe citare anche la modalità di scrittura con cui concepì i suoi “Codici”. Ciò che salta subito all’occhio, infatti, è la scrittura speculare (ovvero da destra verso sinistra). Questa modalità di scrittura ha dato adito a parecchie interpretazioni (una fra tutte quella di rendere criptici i suoi studi), ma non viene considerato il fatto che possa essere stata causata dal suo mancinismo. In Cina e Giappone, infatti, era molto alta la percentuale dei mancini che utilizzava, e utilizza tuttora, una grafia sinistrorsa. E ancora, il suo stile alimentare, di tipo squisitamente vegetariano, era molto in voga nella cultura orientale.

Per quanto concerne i suoi tratti somatici, non è possibile definire con certezza quali fossero, in quanto tutti i ritratti leonardeschi in nostro possesso non sono considerati attendibili. Si sa, pero, per certo che Leonardo avesse capelli lunghi e inanellati e una barba lunga. Una rappresentazione probabilmente attendibile potrebbe essere il [ritratto](https://commons.wikimedia.org/wiki/File:Cristofano_dell%27altissimo,_leonardo_da_vinci,_ante_1568,_02.JPG) eseguito da Cristofano dell’Altissimo (Firenze, 1525-1605), artista mediocre che ebbe forse accesso a una copia di un ritratto vero di Leonardo. Ad ogni modo l’unico ritratto attendibile di Leonardo che possediamo è osservabile nel suo dipinto [L'Adorazione dei Magi](https://it.wikipedia.org/wiki/Adorazione_dei_Magi_(Leonardo)) (prima figura a destra con il volto rivolto verso l’esterno).

Le ipotesi fin qui citate non dimostrano con assoluta certezza che Leonardo avesse origini orientali, ma vogliono essere uno spunto di riflessione per indagare ulteriormente la figura del grande genio che ebbe grandi capacità in differenti ambiti e una visione olistica.

