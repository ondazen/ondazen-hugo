+++
title = "Un incontro ravvicinato del IV tipo"
description = "Un incontro ravvicinato del IV tipo"
tags = [ "Racconto" ]
date = "2020-05-24"
location = ""
categories = [
  "",
  ""
]
slug = ""
type = "post"
+++

Cammino. Corro. Mi affanno. Inizio a zoppicare. Rallento fino a fermarmi. Mi guardo intorno. Nessuno si presenta alla mia vista. Il dolore s’infittisce. Cerco di saltellare su una gamba per non sovraccaricare quella malandata. Sono lontano da casa. Lontano da qualsiasi forma di vita intelligente.  Un senso di terrore mi coglie alla sprovvista. La sponda di questa strada diventerà il mio ultimo giaciglio. Mi accovaccio e infilo la testa tra le gambe. La pressione sanguigna risuona sulle tempie un tamburellio tribale.  Tam-tam. Tam-tam. Tam-tam. Lo stimolo all’emesi si fa strada tra le mie viscere. Sto per perdere i sensi quando un suono stridulo e acuto rimbomba nell’area circostante, ridestandomi. Il suono è agghiacciante. Sembra una lamiera che si accartoccia a causa dell’elevata temperatura. Il clima rigido e invernale diventa improvvisamente più mite. Sembra che il vento di Favonio abbia alzato la temperatura di quindici gradi. Ma per oggi non è previsto Favonio. Una luce biancastra si diffonde intorno a un cumulo roccioso, creando l’effetto tipico di un’eclisse lunare. Si fanno sempre più distinti i contorni di una figura antropomorfa. È un essere grigio, con dei grossi e inespressivi occhi neri. La sua altezza è contenuta, paragonabile a quella di un bambino in età prescolare. La testa è totalmente glabra. Niente capelli né sopracciglia. Gli arti superiori sembrano sproporzionati rispetto al resto del corpo. L’armonia delle mani è spezzata da un numero eccessivo di dita, che risultano essere estremamente affusolate. Non emette suoni. Non si avverte neanche il respiro. Sono immobilizzato dalla paura. Una manifesta tachicardia, associata a difficoltà respiratoria, prende il sopravvento. Il dolore alla gamba scompare, lasciando il posto ad altri terribili pensieri. Una voce nella mia testa si fa largo. L’essere grigio cerca di comunicare con me in modo telepatico. Mi dice di non aver paura e che vuole solo risolvere il problema alla mia gamba. Si tratta di un’infiammazione cronica di natura tendinea che può essere guarita definitivamente con la loro avanzata tecnologia. Una forza attrattiva mi spinge verso di lui. Non riesco ad opporre resistenza. Un sipario buio come la pece cala sulla mia vista. 

Mi ridesto sopra un’asse fredda e asettica. Sono completamente nudo. Una sorgente luminosa irraggia un bagliore così forte che mi costringe a tenere gli occhi chiusi. Sento tre voci distinte confabulare nella mia testa. Non mi sento più le gambe. Le mie braccia sono tenute ferme da due dispositivi metallici all’altezza degli avambracci. Non ho la forza per reagire. Non riesco neppure a formulare un pensiero. Sono in loro balia. 

Mi risveglio dopo un periodo che percepisco come interminabile. Sono sul ciglio della strada da dove sono stato prelevato. Ho nuovamente i miei vestiti e la gamba non mi duole più. Così provo a fare qualche salto. Ancora nessun dolore. Allora provo a fare uno scatto. Mi sembra di avere le gambe di un ventenne. Mi domando cosa mi abbiano fatto. Mi aggiro nei dintorni alla ricerca di vestigia aliene. Non rinvengo nulla. Percepisco solo un forte odore simile alla naftalina. È arrivato il momento di ritornare a casa. M’incammino a piedi, sperando che qualcuno possa trovarmi. 
