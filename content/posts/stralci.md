+++
title = "Stralci di fine estate"
description = "Stralci di fine estate"
tags = [ "racconti" ]
date = "2018-08-19"
location = ""
categories = [
  "",
  ""
]
slug = ""
type = "post"
+++

[…]L’estate fu soffocante quell’anno. Una di quelle estati che ti fanno rimpiangere il rigido clima invernale. L’afa aveva raggiunto livelli parossistici e ciò non fece che peggiorare sensibilmente la mia insonnia. Più desideravo addormentarmi, e più il caldo opprimente mi lasciava vigile per la maggior parte della notte, facendomi recalcitrare come un mulo carico del suo fardello. Passeggiavo per la casa, in cerca di refrigerio, cercando di placare l’incessante sudore, che mi colava dalle tempie e dallo sterno, simile alla resina che si forma sulla corteccia degli abeti, a seguito di un’infezione parassitaria. Dovevo andarmene. Sgombrare la mente dal suo costante pensiero, che mi stava consumando la materia grigia come un tarlo è solito fare con il legno. Dove sarei potuto andare? Avevo bisogno di un posto dove la sopravvivenza era il traguardo da raggiungere a fine giornata. L’Africa e l’India furono i nomi che mi si proposero come destinazioni vincenti. La prima, ritmata da una misera esistenza di stenti e di sfruttamento che i paesi più ricchi perpetrano nei confronti delle popolazioni locali, mi sembrò la scelta ideale. Poi mi venne in mente che avrei dovuto sottopormi alla profilassi antimalarica. Volevo liberare la mente, raggiungere uno stato di vuoto assoluto, non riempirla con nuove informazioni. “Assumere una compressa al giorno, a partire da due giorni prima di entrare nella zona a rischio, continuando così anche per una settimana al ritorno dal viaggio”, lessi su un sito specializzato in viaggi esotici. Abbandonai subitaneamente il progetto, ripromettendomi, però, che l’avrei preso in considerazione in tempi migliori. Così prenotai un biglietto per Nuova Delhi e la settimana successiva partii con un amico. L’India è uno di quei posti che ti stordiscono. Un luogo dove la sacralità e il trionfo della vita si mescolano alle sue più bieche forme di miseria. Una contraddizione di termini. Uno stridente ossimoro. La povertà e lo squallore che vidi mi destarono dai miei ridicoli problemi. Dopotutto la mia vita non era così malandata. Nulla di paragonabile a quella dei lebbrosi che si riversavano nella zona del mercato della città. O a quella di migliaia di poveri che popolavano gli slum, privi di acqua potabile, di elettricità e di un sistema fognario. Ciò che mi si presentava dinnanzi era il riflesso della peggior condizione in cui un essere umano potesse specchiarsi. Una vita scandita dalle necessità primordiali. Un continuo schermire della morte, che tenta di avere il sopravvento sulla vita. Sebbene lo scenario fosse desolante, mi sentii egoisticamente meglio. Rimanemmo per qualche giorno in città, visitando ciò che una guida lonely planet ci suggeriva. A fine settimana decidemmo di visitare Agra, citta a nord di Nuova Delhi, che ospita una delle più suggestive meraviglie del mondo: il Taj Mahal. Un ragazzino tutto pelle e ossa, e privo di una gamba, con il suo incedere e il suo inglese zoppicante, ci raccontò che il mausoleo fu fatto costruire nel diciassettesimo secolo dall’imperatore Moghul Jahan, in memoria della sua moglie preferita, a cui aveva fatto quattro promesse, quando questa era ancora in vita. Non ci disse quali fossero queste quattro promesse, però trovai la storia molto struggente e ciò mi fece ritornare alla mente quello da cui stavo fuggendo. “In ogni angolo della Terra si consuma una qualche storia d’amore. Tutti gli uomini si tormentano allo stesso modo, a prescindere dalla razza o dal ceto sociale”, pensai. Ci incamminammo verso l’interno del mausoleo. Un tripudio di marmi pregiati rifletteva la luce da ogni angolazione e un afrore di piedi nudi viziava l’ambiente circostante. Era uno spettacolo grandioso. Sembrava che la costruzione fosse sospesa a mezz’aria, se non s’imbatteva in una qualche nuvola sullo sfondo. Avevo fatto bene a scegliere quella meta. Mi sentii meglio, come non mi accadeva da tempo. Trascorremmo il resto del nostro soggiorno a Nuova Delhi, bighellonando tra la Chandni Chowk, un tempo considerato il più grande emporio di profumi d’oriente, e la Jama Masjid, un’imponente moschea che poteva accogliere decine di migliaia di fedeli. Tentare di scattare qualche foto agli abitanti del posto poteva risultare pericoloso. Ti si accalcavano tutt’intorno a decine e ti chiedevano insistentemente la questua. Qualche misera rupia per arrivare a fine giornata con un pugno di riso nello stomaco. Riuscii a scattare una foto ad una ragazzina dagli enormi e profondi occhi scuri. “Le ho fatto un primo piano da premio Pulitzer”, pensai in maniera compiaciuta. In albergo, riguardando quella foto, mi venne in mente il penetrante sguardo della Sharbat Gula di Steve McCurry. Forse stavo correndo troppo con la fantasia[…]
