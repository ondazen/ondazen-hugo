+++
title = "Morte di un pianista"
description = "Morte di un pianista"
tags = [ "Racconto" ]
date = "2021-01-31"
location = ""
categories = [
  "",
  ""
]
slug = ""
type = "post"
+++

Era un uomo azzimato, uno di quelli che teneva molto al proprio aspetto esteriore. I capelli impomatati erano il suo marchio di fabbrica. Indossava abitualmente un abito a doppio petto (anche quando andava a comprare i toscanelli, che si concedeva alla fine di ogni sua esibizione), una camicia bianca con il collo alla francese e dei gemelli a forma di chiave di violino. E sì, perché lui viveva per la musica. Gli ottantotto tasti erano i suoi compagni di viaggio. Gershwin, Porter, Evans, Taylor i suoi spiriti guida. Soleva ripetersi che la vita era stata magnanima con lui, perché riusciva a campare con la sua unica e travolgente passione: il jazz. 

La sua giornata iniziava intorno alle dieci. Dopo una frugale colazione a base di caffè nero e yogurt magro, soleva fare qualche arpeggio al pianoforte, per poi partire con il suo repertorio. Teneva tutto a memoria: centinaia di pezzi eseguiti alla perfezione, senza mai dimenticare una sola nota. Ma ciò che lo divertiva di più erano le sue lunghe ed interminabili improvvisazioni, che lo spingevano ad emulare Jarrett nella sua sessione di Colonia. Quante volte aveva ascoltato quel concerto tenutosi al teatro dell’Opera il 24 gennaio del 1975. Quante volte aveva ripercorso mentalmente quei sessantasei minuti e cinque secondi di puro deliquio. 

Il pomeriggio lo dedicava ad un pisolino, che lo avrebbe aiutato a rimanere sveglio ed arzillo fino a tarda notte. Dopo una doccia ristoratrice ed un goccio di Bourbon, era pronto ad iniziare la sua serata lavorativa: il 28Di Vino, il Bebop, il Cotton Club, il Big Mama, il Gregory’s e l’Alexanderplatz erano i suoi templi. Tutti lo volevano e tutti se lo contendevano per le loro serate di punta. Il suo nome in cartellone era garanzia di tutto esaurito. Il pubblico impazziva nel vederlo interpretare i grandi classici del jazz con il suo personalissimo stile, che coniugava una formazione classica associata ad una forte tendenza innovativa. Il suo modo di tenere i polsi arcuati, sebbene potesse essere giudicato da qualsiasi insegnante un errore d’impostazione, conferiva ai tasti un suono delicato e allo stesso tempo deciso. Le sue performance terminavano con delle vere e proprie acclamazioni, seguite da un paio di bis, che lo congedavano dalla scena.

La lontananza dal suo palcoscenico gli ha fermato il cuore. Una sera qualunque di un dicembre freddo ed austero, durante una delle sue consegne a domicilio, che gli permettevano di sopravvivere al prolungato “lockdown”, l’auto lo lasciò in panne. Così provò a farla ripartire spingendola, ma il suo fisico gracile non resse all’intenso sforzo. Lentamente si adagiò al suolo ed esalò le sue ultime note. 

<div style="position: relative; padding-bottom: 56.25%; padding-top: 30px; height: 0; overflow: hidden;">
  <iframe src="https://www.youtube.com/embed/plqRgdtySkc""
  style="position: absolute; top: 0; left: 0; width: 100%; height: 100%;" allowfullscreen frameborder="0" title="YouTube video"></iframe>
</div>
