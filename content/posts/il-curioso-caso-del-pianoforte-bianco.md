+++
title = "Il curioso caso del pianoforte bianco"
description = "Il curioso caso del pianoforte bianco"
tags = [ "Racconto" ]
date = "2020-08-12"
location = ""
categories = [
  "",
  ""
]
slug = ""
type = "post"
+++

Possiedo un pianoforte bianco. Non è uno di quegli strumenti pretenziosi; non ha una coda - a dire il vero neanche un piccolo accenno - e non è prodotto con del materiale pregiato. Insomma non è fornito di nessuna caratteristica particolare. Però fa il suo dovere e mi tiene costantemente compagnia. Sia di giorno che di notte. Quando ho un po’ di tempo libero, mi siedo sulla panchetta in legno rivestita di tessuto scamosciato e inizio i miei esercizi: prima le scale e gli arpeggi, poi qualche esercizio tecnico preso dall’Hanon, che fornisce un metodo di studio in grado di fornire le basi per raggiungere un grado di agilità mentale e muscolare sempre crescente, e infine mi concentro sui pezzi da studiare. Quest’operazione si ripete in modo sistematico tutti i giorni. E sì, perché per progredire in questo tipo di studi, bisogna applicarsi quotidianamente, esercitarsi, suonare, suonare e…suonare ancora.

Ma non voglio dilungarmi troppo sul mio approccio allo studio, vorrei invece narrare un fatto insolito, che non trova una spiegazione nel mondo sensibile. Terminati i miei studi quotidiani al pianoforte, sono solito spegnere l’iPad riposto sul leggio (gli spartiti cartacei hanno fatto, ahimè, il loro tempo), lasciando aperto il cassetto che protegge la tastiera dall’impolveramento. Mi piace avere sotto costante contatto visivo gli ottantotto tasti. E anche quando vado a letto, l’idea che siano lì, in bella vista, mi procura conforto. A volte mi capita, durante quelle notti particolarmente ostiche, dove l’insonnia mi prende per mano e mi nega il riposo, di recarmi al pianoforte e di eseguire qualche pezzo al buio. E quando suono, immerso nell’oscurità, subentra solo il ricordo della posizione dei tasti. Nulla di più. 

Il risveglio mattutino per me rappresenta una sorta di rituale sacro. Prima di fare qualsiasi cosa - ovvero mettere del cibo sotto i denti e lavare via gli umori della notte - mi siedo davanti al pianoforte ed eseguo qualche scala armonica. E’ uno strano modo di iniziare la giornata, lo posso capire. Ci sono quelli che fanno yoga, quelli che si arpionano alla struttura del letto e fanno decine di “crunch”, quelli che vanno a correre ai primi spiragli di luce, e ci sono io, che alleno la muscolatura delle mani.  

Quelle due mattine, che hanno ispirato tale narrazione, recano con se un curioso fatto: il ritrovamento del cassetto, che protegge la tastiera del pianoforte, insolitamente chiuso. Cerco di ripercorrere mentalmente le azioni intraprese le due sere precedenti. Forse è stato un gesto involontario, dettato da una vecchia abitudine. “Ma no!”, sussurro con un filo di voce. Ho nitida nella mia mente l’immagine  degli ottantotto tasti in bella mostra prima di accomiatarmi.  “Forse ho avuto un episodio di sonnambulismo”, penso con aria interrogativa. Ma non ho mai sofferto di questo disturbo del sonno. Se ne fossi affetto, lo saprei di certo. Un vortice di pensieri si avvicenda nella mia testa.  Un difetto strutturale? Un colpo di vento? Una debole scossa tellurica?  Analizzo attentamente ognuna di queste ipotesi, ma nessuna sembra adattarsi in modo soddisfacente all’accaduto.  

Il mio insegnante di filosofia simbolica è solito dirci che i fenomeni che definiamo con il termine di paranormale appartengono a una scienza a noi ancora ignota. Forme energetiche e piani dimensionali coesistono con la nostra realtà, intersecandosi e mai incontrandosi. A volte, però, per qualche motivo, forme energetiche presenti in un diverso piano dimensionale possono valicare la nostra dimensione. Non ci è dato saperne il motivo: forse vogliono comunicarci la loro esistenza, forse vogliono rassicurarci che non siamo soli, forse vogliono farci capire che, dopo la corruzione del corpo fisico, la nostra vita si sposta altrove. Solo la scienza del domani saprà darci delle risposte. 

