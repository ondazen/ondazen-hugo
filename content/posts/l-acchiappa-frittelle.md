+++
title = "L'acchiappa frittelle"
description = "L'acchiappa frittelle"
tags = [ "Ricordi" ]
date = "2020-12-12"
location = ""
categories = [
  "",
  ""
]
slug = ""
type = "post"
+++

È strano come a volte la memoria porti alla luce eventi remoti, seppelliti da migliaia di altri ricordi più recenti. Sei alle prese, ad esempio, con un libro che racconta una storia d’amore coltivata in giovinezza e fiorita in età adulta, e un ricordo, appartenente al tuo lontano passato, e in apparenza slegato dal contesto narrativo in cui sei immerso, affiora in superficie come un pesce in cerca di plancton. 

Potevo avere nove anni, o forse dieci. Non ricordo esattamente la circostanza, ma ricevetti in dono del denaro. Era una banconota violacea, sulla cui parte frontale era raffigurato un volto di donna contornato da strane spirali. Sembravano, ad azzardare un’ipotesi, dei passaggi spazio-temporali, di quelli che si vedono nei film di fantascienza o che descrivono coloro che hanno avuto esperienze ai confini della morte. È curioso come solo adesso noti questo dettaglio, a distanza di tanti anni. Quando tenevo tra le mani quella banconota, non ci vedevo un pezzo di carta colorata, ma il mio lasciapassare per ciò che rappresentava il prodromo degli attuali videogiochi da passeggio. Aveva le dimensioni di un attuale telefono portatile, uno schermo a cristalli liquidi che, se premuto con un dito, deformava l’immagine in uno schizzo che sembrava inchiostro, due pulsanti di gomma, che servivano per manovrare il personaggio del gioco e che tendevano ad attaccarsi ai polpastrelli quando l’utilizzo era eccessivo, una mascherina di metallo contornata da una plastica rosso porpora, e una piccola batteria al litio che lo faceva vivere di vita propria. 

È stato per molto tempo l’oggetto dei miei desideri, ciò che bramavo prima di addormentarmi e al mio risveglio. Poi finalmente l’ho posseduto. Il gioco consisteva nel far prendere al volo ad un cameriere acrobata le frittelle sfornate da un cuoco e farle portare ad un cliente molto esigente. Il tutto era molto ripetitivo e ipnotico ma aumentava incredibilmente la velocità con il passare dei livelli. Se tre frittelle toccavano il suolo, avevi finito di giocare. Credo di aver trascorso il mio nono anno di vita consumandomi i pollici con quel passatempo. Non ho memoria di che fine abbia fatto ne quando smisi di giocarci.

La mia vita sta scivolando lentamente e inesorabilmente verso l’oblio, ma continuo a portare dentro di me quel bambino fragile, che si entusiasma per le piccole gioie che questa esistenza può donarci. 

