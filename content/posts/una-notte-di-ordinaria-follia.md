+++
title = "Una notte di ordinaria follia"
description = "Una notte di ordinaria follia"
tags = [ "Racconto" ]
date = "2020-09-15"
location = ""
categories = [
  "",
  ""
]
slug = ""
type = "post"
+++

Giulio Brazzini è un uomo dai modi garbati, sempre disponibile ad ascoltare i problemi altrui e di un’intelligenza emotiva particolarmente spiccata. Nato nel capoluogo lombardo trentanove anni fa, ha sempre vissuto una vita ritirata, lontano dal porsi al centro dell’attenzione in qualsiasi tipo di contesto. Il suo modo di fare, umbratile ed introspettivo, lo ha sempre fatto apparire come un uomo dalle scarse capacità decisionali, passando sempre in secondo piano, anche nei confronti di quegli uomini che non si avvicinano minimamente al suo bagaglio culturale e alla sua vivacità intellettiva. Anche il suo aspetto fisico non ha mai giocato un ruolo determinante in suo favore: un antico trauma giovanile, che gli ha causato un ipogonadismo secondario, gli conferisce un aspetto gracile ed emaciato, con un’abbondanza di grasso viscerale, che si pone in antitesi con il suo stile di vita salutista. Giulio ha una condotta estremamente routinaria; lo spaventa particolarmente uscire dalla sua zona di comfort, costruita a fatica nel corso degli anni. Una delle sue passioni più radicate, che pratica fin dalla tenera età di dieci anni, è il violino, l’unico strumento, a detta sua, che si avvicina più di tutti al grido lamentoso di un essere umano. Ogni martedì pomeriggio, infatti, dopo il suo lavoro d’ufficio presso una piccola società di trasporti, prende lezione da un talentuoso violinista giapponese, dal nome sdrucciolo e dalla pronuncia difficoltosa. La vita di Giulio si dipana in un piccolo centro urbano, alla periferia sud della metropoli che gli ha conferito i natali. Il suo appartamento rappresenta l’epitome del concetto estremo di minimalismo. L’arredamento è scarno e privo di fronzoli manierati. Il suo motto suona come un segno di protesta nei confronti di un capitalismo parossistico e distruttivo. I rapporti con il suo vicinato sono di norma cordiali e, in alcuni casi, anche amichevoli. L’unica eccezione è rappresentata da un nuovo condòmino, che si è insediato recentemente sopra l’abitazione di Giulio. Lo stile di vita di questo giovane rampante, dall’aspetto allampanato e dal membro duro, non risulta consono ad una convivenza civile in un palazzo abitato da più individui. Le sue scorribande notturne, condite con musica rap ad alto volume, passi corpulenti che rimbombano su tutto il piano ed un vociare intermittente, hanno reso insonne il povero Giulio per l’intera durata dell’estate. 


Quelle rare volte che i due s’incrociano nell’androne condominiale, Daniel, così si chiama il giovane dal modo di fare brusco e arrogante, accenna un rapido saluto carico di una blandizia affettata e poco sincera, come se volesse negare l’esistenza del problema. Le nottate si susseguono in modo frenetico. A nulla vale la costante presenza della vigilanza privata, che cerca di sedare i continui e ripetuti schiamazzi. La proverbiale pazienza di Giulio sta raggiungendo il suo naturale limite, oltre il quale nessun essere umano ha mai avuto modo di verificarne le deflagranti conseguenze.

Un venerdì notte qualunque di un fine settembre ancora carico di un tepore agostano, Giulio si ridesta di scatto, svegliato dal fragore di una porta sbattuta con estremo vigore. La lucidità lascia il posto all’ira, che prende il sopravvento. I suoi pensieri si mescolano assieme come i colori di una tavolozza, creando, a livello visivo, una macchia nera e minacciosa. Così dopo aver indossato un paio di pantaloncini e una canotta che trova a tentoni nell’armadio, si reca al piano superiore, sbuffando come un toro in procinto di caricare il suo carnefice. Di fronte alla porta dell’avversario, Giulio, trasformatosi in una macchina da sterminio, inizia a picchiare i pugni all’unisono, gridando improperi, che lo avrebbero potuto far scomunicare seduta stante. Dalla parte opposta si odono sghignazzi e parole di scherno, che rendono Giulio ancora più iracondo. Così si avventa sulla maniglia della porta e, con suo grande giubilo, realizza che questa non è stata chiusa a chiave. Improvvisamente si ritrova nel centro del soggiorno, con gli occhi spiritati e una velenosa ostilità nei confronti degli astanti. Un attimo prima di agguantare il collo del malcapitato, interviene un ospite che placa la furia omicida dell’esasperato Brazzini. Nel frattempo Daniel, che da preda si tramuta in predatore, inizia a far roteare una mazza da golf che trova nelle vicinanze. “Adesso fatti avanti, se hai coraggio”, gli sussurra con l’aria di un pazzo appena evaso da un manicomio. E continua a proferire parole totalmente decontestualizzate, che rendono la scena surreale agli occhi di Giulio. In quell’esatto istante compare anche una giovane donna, che ricopre le sue nudità solo con un lenzuolo bianco, facendola apparire come la Maria Maddalena di Franco Zeffirelli.  La presenza di quella donna contribuisce a creare un’atmosfera ancora più grottesca.  Giulio è confuso. Nella sua testa scoppia in una fragorosa risata. La sua ira è compromessa da quei personaggi bizzarri. Così decide di indietreggiare verso l’uscita. La donna lo segue con aria interrogativa, chiedendogli quale strana sorte lo avesse portato lì. Le porte dell’ascensore si chiudono. Giulio è sollevato per non aver malmenato quell’accolita di senza dio. Tornato a letto, ripercorre mentalmente la scena per scolpirla a futura memoria. Chissà quante volte dovrà raccontarla.
