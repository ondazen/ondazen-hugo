+++
title = "La dilagante moda delle gif"
description = "La dilagante moda delle gif"
tags = [ "Racconto" ]
date = "2021-02-10"
location = ""
categories = [
  "",
  ""
]
slug = ""
type = "post"
+++

Dilaga tra i più giovani, ma anche tra coloro che appartengono alle categorie più anziane, l’utilizzo smodato ed incontrollato delle gif. Le prime vittime stanno venendo alla luce, dopo aver infranto la barriera della vergogna. Dichiara un uomo di 48 anni colpito da questa febbricitante mania: “non riesco più ad esprimermi a parole, ho dimenticato anche il significato dei termini più comuni. Penso solo a collezionare più gif possibili e a mandarle a profusione ai contatti della mia rubrica. È più forte di me. Queste figurine animate mi hanno rovinato la vita”. Una donna di origini nobiliari, singhiozzando, si racconta in questi termini: “ho iniziato per gioco con il mio compagno e adesso ho perso il lavoro  perché mi esprimevo solo tramite gif. Sono disperata. Ho preparato un curriculum tappezzato solo con immagini animate. Nessuno mi prende più sul serio”. 

Sono sorti in tutta Italia i primi centri di recupero per disintossicarsi da queste infernali animazioni. C’è chi grida al complotto, affermando che sia stato il *deep state* a diffonderle, per aggravare la già imperante situazione di demenza tra la popolazione. Di contro, la falange dei negazionisti afferma che si tratta solo di emoticon più sofisticate, e che le animazioni siano solo il frutto dello stato allucinatorio provocato dai vaccini anti COVID. Anche i terrapiattisti intervengono nel dibattito, dichiarando che le gif sono la prova inconfutabile ed inequivocabile  della piattezza della Terra. 

E sì che le gif (si tratta di un noiosissimo acronimo in lingua inglese) non hanno una storia tanto recente. Nascono, infatti, nell’estate del 1987 da un gruppo di ricercatori guidati da un programmatore della Compuserve, Steve Wilhite, che si era prefissato di realizzare un formato per le immagini che funzionasse su tutti i computer e che fosse abbastanza leggero da poter essere caricato anche dalle connessioni più lente. Dai modem a 56k passando per la connessione ultra veloce 5G, la tecnologia si è evoluta ma il formato continua a resistere nel tempo, come una chiazza di petrolio, fuoruscita da una nave cisterna, che impregna ogni forma di vita fino a reprimerla. 

La popolazione è avvertita: a nulla valgono le mascherine e i sanificanti per scongiurarne la dipendenza.
