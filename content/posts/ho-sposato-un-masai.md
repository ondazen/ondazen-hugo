+++
title = "Ho sposato un masai"
description = "Ho sposato un masai"
tags = [ "Racconto" ]
date = "2021-02-05"
location = ""
categories = [
  "",
  ""
]
slug = ""
type = "post"
+++

Quando qualche turista mi chiede perché mi sono trasferita in un villaggio masai al confine tra la Tanzania e il Kenya, naturalmente rispondo: “per amore”. Lo capisco, è una scelta incomprensibile ai più. Lasciare il proprio porto sicuro (nel mio caso Francoforte), per vivere seminuda e senza certezze future, spaventerebbe la quasi totalità delle donne. Ma si sa, a volte la vita è imprevedibile e le scelte sono dettate più da spinte emozionali che logiche. 

Vi chiederete come vivo, come conduco la mia giornata e cosa mangio, ad esempio. Sono tutte domande lecite a cui vorrei dare una risposta. Anzitutto vorrei descrivervi come sono organizzati socialmente i masai. La popolazione è suddivisa in clan. Per la precisione ci sono dodici clan (io appartengo a quello di Damat), ed alcuni sottoclan di dimensione inferiore. La società è di tipo patriarcale (nulla di nuovo, quindi); l’uomo ha il diritto alla poligamia mentre la donna è relegata alla monoandria, anche se può godere di svaghi sessuali con il marito e con tutti i suoi compagni d’iniziazione (non credo che esista un termine in lingua maa che denoti la *gang bang*). Non vi nascondo che uno dei motivi che mi ha spinto a lasciare la mia vecchia vita è il deliquio erotico procuratomi dal mio amante guerriero. Non vorrei scendere in dettagli scabrosi, ma vi assicuro che un masai non ha nulla da invidiare ad un giamaicano, quanto ad ipertrofia genitale. Devo, a questo proposito, fare un appunto: nella cultura masai è prevista sia l’iniziazione maschile che quella femminile. La prima consiste nella circoncisione, che segna il passaggio di un giovane al suo *status* di guerriero. Per la donna, invece, l’iniziazione consiste nella mutilazione genitale. Poiché sono una donna bianca, anche se vivo tra questa gente, non posso essere totalmente integrata nella loro tradizione. Se mi avessero imposto questo rito di passaggio, credo che sarei ancora nella mia città natale, forse impegolata in una relazione con il mio viscido ex capoufficio. 

Ma torniamo a noi. Comunicare con il linguaggio del corpo è stato il primo passo. Vi domanderete come abbia fatto una donna svizzera di lingua tedesca a raccontarsi ad un uomo africano di lingua maa. All’inizio è stato davvero molto complicato. Lui non ha mai osato esprimersi nella mia lingua. Al contrario, io mi sono sempre sforzata di imparare nuove parole, fino a formulare frasi di senso compiuto. Il tempo mi ha aiutato ad emettere quei bizzarri suoni che costituiscono la loro fonetica. 

Oggi, sebbene il mio fenotipo sia molto diverso dalle donne locali, sono a tutti gli effetti una masai. Vivo a stretto contatto con la natura, rispettandola e integrandomi con essa, mi occupo della cucina (mangiamo in prevalenza verdure e tuberi cotti accompagnati da polenta di mais), aiuto a costruire le loro tipiche abitazioni - impastando sterco di vacca e sabbia - per i nuovi parenti acquisiti, filo abiti variopinti per i bambini del villaggio e ci prendiamo cura l’uno dell’altro.

Io ho avuto il coraggio di cambiare vita e adesso non potrei più tornare indietro. Tu lo faresti?
