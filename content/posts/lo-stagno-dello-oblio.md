+++
title = "Lo stagno dell'oblio"
description = "Lo stagno dell'oblio"
tags = [ "Pensieri" ]
date = "2020-01-02"
location = ""
categories = [
  "",
  ""
]
slug = ""
type = "post"
+++

A volte mi chiedo se stai leggendo le mie lettere. Mi sento come se fossi seduto davanti a uno stagno; accovacciato per la precisione e con un quaderno ad anelli e una matita Faber-Castelli mal temperata sulle ginocchia. I miei pensieri fluiscono e vengono annotati su carta. Non ho una gomma, così gli errori vengono cancellati tracciandoci sopra brutti segni neri. Terminata l'annotazione, strappo la pagina. Il foglio risulta frastagliato sulla parte sinistra. Lo accartoccio e lo getto con veemenza nello stagno. Ripeto queste operazioni differenti volte. La prima volta il foglio appallottolato finisce sopra una ninfea. Che strana pianta la ninfea! Si sviluppa completamente immersa nell’acqua. Solamente i rizomi delle radici sono immersi nella terra del fondale. Sopraggiunge una libellula, che si adagia sui miei pensieri appallottolati dopo il suo volo schizofrenico. Rimane per qualche secondo, osservando l’ambiente circostante in cerca di qualche preda, per poi ripartire per la sua caccia. Quest’insetto è un formidabile cacciatore. Riesce a catturare le sue prede sia in volo che da posato. La seconda volta il foglio finisce in acqua. Un rospo, di colore bruno-giallastro ricoperto completamente da verruche, suona il suo cra-cra-cra. Deve essere il suo periodo riproduttivo, perché il verso è più lento del solito e le sillabe tenute più a lungo. Trovandosi nelle vicinanze del foglio accartocciato, non sapendo di cosa si tratti, nel dubbio lo deglutisce. Il terzo foglio finisce dalla parte opposta dello stagno, incastrato tra alcune alghe melmose dall’odore acre e pungente.  Il quarto foglio ha una sorte simile: si adagia sopra una Tifa Gracilis, una pianta dai lunghi steli verdi. L’infruttescenza della Tifa è giunta a maturazione, sparpagliando pertanto una miriade di semi che, trasportati dal vento, daranno origine a nuove piante. Questa è la fine dei miei pensieri annotati su carta: inesorabilmente inghiottiti dallo stagno dell’oblio.
 
