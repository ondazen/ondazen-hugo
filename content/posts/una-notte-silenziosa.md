+++
title = "Una notte silenziosa"
description = "Una notte silenziosa"
tags = [ "Riflessioni" ]
date = "2020-06-07"
location = ""
categories = [
  "",
  ""
]
slug = ""
type = "post"
+++

Una voce femminile vocalizza un canto lamentoso e allo stesso tempo così ipnotico che lo ascolteresti fino alle prime luci di un'alba incerta. È una notte fresca e silenziosa. Il frinire delle cicale sembra essersi ammutolito in segno di rispetto. Dalla fessura delle vetrate del soggiorno s’insinua una goffa corrente d’aria che ti procura un brivido. Ti è sempre piaciuto provare una sensazione di freddo sulla pelle. Ciò ti ricorda che sei vivo. Solo ora realizzi perché durante le giornate più fredde dell’anno non indossi mai una sciarpa. 

Sei sdraiato su un tappeto di lana annodato a mano. Lo trovi così morbido e confortevole, che lo utilizzeresti come alcova per giacerci con una donna. Avvolgi i quattro lembi in cerca del modello. È un Gabbeh di provenienza persiana. T’incuriosisce quel termine, così vieni a sapere che la parola proviene dal farsi - che significa grezzo - e descrive un tappeto dai motivi primitivi, annodato dai nomadi Qashqai del sud-ovest dell'Iran. Non sei mai stato in quella zona del pianeta, così provi a immaginare come potrebbe essere. Ti perdi nei paesaggi della tua immaginazione fino a lasciarti cadere in un sonno profondo. Sogni distese desertiche, un gregge di pecore al tuo seguito e una donna Qashqai con i capelli intrecciati e un copricapo color lilla, che ti tiene per mano e ti bisbiglia parole di conforto.

Ti svegli nel cuore della notte, con un senso di tristezza per non essere realmente quel nomade. La temperatura si è abbassata ulteriormente e batti i denti per il gelo. Decidi comunque di rimanere in quella condizione. Così cerchi di riaddormentarti per ricongiungerti con la tua amata sposa farsi, ma in cuor tuo sai che non la rivedrai mai più.


