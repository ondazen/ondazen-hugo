+++
title = "Incontri estivi"
description = "Incontri estivi"
tags = [ "Racconto" ]
date = "2021-03-11"
location = ""
categories = [
  "",
  ""
]
slug = ""
type = "post"
+++

La mia prima esperienza con le app di dating risale a circa due anni fa, prima che l’attuale condizione pandemica gettasse le vite di tutti in un isolamento senza fine. L’imminente estate, data per torrida, mi portò ad optare per una meta insolita: l’Austria. Era da tempo che desideravo prendere parte al <i>Salzburger Festspiele</i>, il più importante festival di musica classica che si tiene in Europa durante il periodo estivo. Il suo inizio è decretato solennemente dallo sventolio di centinaia di bandierine rosse e bianche su tutti gli autobus cittadini e dallo srotolio dei tappeti rossi davanti ai teatri. 

Già pregustavo la sinfonia n.1 in Re maggiore di Gustav Mahler, composta da quattro movimenti e scritta sul finire del diciannovesimo secolo, e un concerto avanguardista del compositore ligure Luciano Berio. L’evento salisburghese è solito radunare tutta l’aristocrazia nord europea. Uno sfoggio scintillante di auto di lusso - tutte della stessa manifattura - invase le strade cittadine e ogni suo idilliaco anfratto. Attempati uomini in smoking e donne fasciate da costosissimi tessuti sostavano nel foyer del teatro d'opera, in attesa di assistere al loro spettacolo.

In questo fastoso contesto, incontrai la mia prima donna conosciuta il mattino precedente su Tinder. Indossava un vestitino griffato e delle scarpe con un tacco vertiginoso. Sebbene non fosse più giovane d’età, aveva un aspetto terribilmente giovanile. La sua abbondanza di seno, associata ad una generosa visuale, mi fece trasalire. Mi salutò con il suo perfetto inglese, tradito solo da uno smaccato accento teutonico. Emanava un profumo così intenso, che mi acuì tutti i sensi. La baciai sulla parte destra del collo. Ebbi un improvviso inturgidimento. Ci salutammo, ripromettendoci di vederci nel foyer al termine dei rispettivi concerti. 

Per tutta la durata dello spettacolo non feci che pensare al suo reggiseno di pizzo bianco che le sbucava dal vestito di chiffon. Il tanto agognato concerto di Mahler si rivelò una confusa accozzaglia di note senza senso. Avevo la testa a migliaia di chilometri di distanza. Trascorsi i primi tre movimenti in stato confusionale. A partire dal quarto movimento, e per tutta la durata dell’opera di Berio, iniziai a sperimentare un’irrefrenabile eccitazione mista a nervosismo. Finalmente il concerto terminò. 

Dopo una veloce minzione nella toletta del teatro, corsi ad aspettarla all’ingresso. Era visibilmente entusiasta dell’opera lirica appena vista e dell’esecuzione impeccabile di Cecilia Bartoli. Mi propose di andare a bere qualcosa in un locale tipico, appena girato l’angolo. Lei ordinò un calice di vino bianco. Io ero affamato. Mi feci portare una <i>wiener schnitzel</i> e un succo di mela allungato con acqua. Non fece che raccontarmi della sua passione per la lirica e di come, in età giovanile, avesse studiato canto con discreti risultati. Io, di contro, mi sforzavo di guardarla negli occhi, senza tradire il desiderio di tuffarmi nel suo dotto galattoforo. 

Stanca per le troppe chiacchiere, fece una telefonata e disse di prepararmi. Dopo un’attesa di qualche minuto, si presentò davanti al locale una Rolls-Royce Phantom blu notte, guidata da un autista in divisa. Salimmo all’interno dell’abitacolo spazioso. Le poltrone erano ricoperte da un’elegante pelle bianca, bordata da trafilature in oro. Mi sentivo in soggezione per tanto lusso, concentrato in uno spazio così ristretto. 

Mi prese per mano e iniziò a baciarmela, sussurrando al suo autista qualche parola a me incomprensibile. Io, in risposta, iniziai ad accarezzarle la nuca e ad inebriarmi del suo odore. Nel giro di pochi istanti mi ritrovai sopra di lei, febbricitante di un desiderio mai provato prima. Consumammo il rapporto ansimanti per la sfrenata concupiscenza, raggiungendo l’acme nello stesso preciso momento. 

Dopo quella notte, non riuscì più a contattarla. Sembrava svanita nel nulla. Forse fu solo il delirante parto della mia attività onirica. In verità venni a sapere che si chiamava Henrichetta Von Bulov ed era una vedova che aveva ereditato due miliardi di euro dal suo precedente matrimonio. Da quando era mancato suo marito non aveva trascorso più di una notte con lo stesso uomo. 

La vicenda mi fece venire in mente Shahriyār, il re persiano protagonista della celebre raccolta di racconti orientali “Le mille e una notte”. Ero andato incontro ad una morte certa e l’avevo scampata. 

(<b>Dedicato a Mar, ovvero la signorina Baratro</b>)
