+++
title = "Inquietudini crepuscolari"
description = "Inquietudini crepuscolari"
tags = [ "riflessioni" ]
date = "2019-07-22"
location = ""
categories = [
  "",
  ""
]
slug = ""
type = "post"
+++

Mi acquatto sul divano e ascolto  gli annaffiatoi automatici e il frinire delle cicale, con il loro caratteristico verso stridente e ripetitivo. Ciò mi rasserena momentaneamente.  Penso alla mia vita presente e a quella che, presumibilmente, mi resta da vivere e provo un senso di angoscia.  Il pensiero che ognuno di noi ha un proprio destino tracciato ha il sopravvento. Quale sarà il mio?  E perché mi è toccato in sorte proprio quello?

Un senso di solitudine mi corrode come l’acido cloridrico corrode tutto ciò che trova sul suo cammino. O come l’acido nitrico ossida l’oro sottoposto a lavorazione. Ascolto il concerto n. 2 per pianoforte e orchestra di Rachmaninov e penso se quell’uomo fossi stato io.  O quantomeno se fossi capace di suonare come lui. Perché non sono in grado di scrivere come David Foster Wallace? O come Francis Scott Fitzgerald? Perché questa mediocrità mi ha preso per mano e mi accompagna nel mio percorso? Perché non ho l’intuito matematico di Srinivasa Ramanujan? Avrei potuto formulare io la funzione “mock theta”.  O il senso artistico di Gustav Klimt?  Dopotutto il ritratto di Adele Bloch-Bauer sarebbe potuta essere opera mia.
Perché ad alcuni è stato concesso tanto talento mentre tanti altri devono galleggiare in un mare di superficialità? 

Mi assopisco sul divano. Apro gli occhi e penso se in quel frangente di tempo sia cambiato qualcosa. Mi metto alla prova. Prendo uno spartito e provo a scrivere una battuta. Ma nessuna nota si presenta all’appello. Allora provo con una poesia, ma escono solo parole sconclusionate. Di funzioni matematiche neanche a parlarne. Richiudo gli occhi, sperando che si tratti di un sogno nel sogno. Forse ho ancora qualche chance. Ripeto l’operazione ma si presentano gli stessi risultati. 

Mi alzo dal divano, vado in bagno e mi lavo il viso con vigore. Mi strofino i denti con una pasta dentifricia al gusto di cannella. Ciò mi ricorda la mia infanzia ma non riesco ad associarne l’evento scatenante.  Mi spalmo una crema da notte, sperando che possa attenuare i segni del tempo. Ma dopotutto perché dovrei farlo? Continuo a pensare a quanto sia mediocre. 

Vado in cucina e deglutisco una compressa di melatonina, sperando che possa farmi dormire fino alle prime luci del giorno. E anche se ho la certezza che non funzionerà, questo rituale si perpetua sera dopo sera. Sarebbe bello dormire otto ore di fila. E invece questa maledetta insonnia mi scaraventa giù dal letto, come una moglie farebbe con il marito fedifrago. 

Gli stessi pensieri si presentano nel cuore della notte. Perché non sono in grado di scolpire un blocco di bronzo come Fidia? O di incantare una platea con la mia voce, come soleva fare Franco Corelli? Ma ho la certezza che mi sveglierò e questo senso d’inquietudine sarà svanito con le prime luci dell’alba, come un onda spazza via i detriti con la sua risacca. E un nuovo giorno mi farà ripiombare in una vita che non avrei voluto vivere.
