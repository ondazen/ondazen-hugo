+++
title = "Il canto del gallo"
description = "Il canto del gallo"
tags = [ "Ricordi" ]
date = "2020-07-17"
location = ""
categories = [
  "",
  ""
]
slug = ""
type = "post"
+++

Voglio raccontarti qualcosa di me che mi procura ansia. Durante l’afoso periodo agostano della mia infanzia, sul litorale di una zona imprecisata della Sicilia, dove trascorrevo le vacanze con i miei genitori, soleva cantare un gallo alle prime luci dell’alba. Il suo verso, stridulo e cadenzato, mi penetrava nell’amigdala procurandomi un senso di soffocante paura. Più mi dibattevo tra le lenzuola, cercando di scacciare dai miei condotti uditivi il cacofonico richiamo, e più questo s’insinuava tra le mie sinapsi cerebrali. Così iniziavano anche tremendi incubi, nei quali un gallo di dimensioni umane, e forse oltre, si avventava su di me, portandomi via l’anelito. Al risveglio, madido di sudore e ansimante per la paura, mi acciambellavo sotto una spessa coperta, pensando che mi avrebbe protetto da tutti i pericoli del mondo.

Ancora oggi il canto del gallo suscita in me quel ricordo così angosciante. 
