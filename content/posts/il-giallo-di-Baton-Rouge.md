+++
title = "Il giallo di Baton Rouge"
description = "Il giallo di Baton Rouge"
tags = [ "Racconto" ]
date = "2020-05-28"
location = ""
categories = [
  "",
  ""
]
slug = ""
type = "post"
+++

Un uomo sulla quarantina, dalla lunga e folta barba rossa, gestiva la sua fattoria, con l’aiuto di sua moglie, una donna presbiteriana, figlia di un “anziano” molto noto tra la comunità rurale di Baton Rouge, in Luisiana. Mike, questo è il suo nome di battesimo, soleva alzarsi prima che l’alba facesse il suo ingresso. Una tazza di caffe nero bollente e un paio di bagel imburrati per iniziare la sua giornata nei campi dove coltivava patate dolci. Aveva a disposizione due braccianti per sbrigare i lavori più faticosi: Wilson, un ragazzo afroamericano sulla trentina, dai modi bruschi e spigolosi, e Jeff, più anziano di lui ma non per questo meno forte e resistente. 

Katlyn, la moglie di Mike, oltre a sbrigare le faccende domestiche, supportava il sinodo nelle pratiche amministrative. Da buona figlia di un presbiterio, sentiva tutta la schiacciante responsabilità nell’adoperarsi all’interno della comunità religiosa.  Il passato di Katlyn - o Katy per i familiari e gli amici - fu oscurato da una vicenda che la vide protagonista all’età di quattordici anni, quando sorprese il padre in compagnia di una donna molto più giovane di lui in atteggiamenti intimi. Rimase talmente scossa che tentò il suicidio, emulando le gesta di Norma Jeane, ingurgitando idrato di cloralio e pentobarbital con una bevanda alcolica rinvenuta nella credenza del soggiorno. Dopo quel giorno si dedicò anima e corpo alla comunità presbiteriana, seppellendo nella sua mente l’amara verità che il padre le aveva posto dinnanzi agli occhi. 

All’ora di pranzo, imperlati di sudore, i tre uomini solevano rincasare per consumare un frugale pasto, composto da una bistecca di manzo, una purea di patate dolci, provenienti dalla loro coltivazione, e un bicchiere di latte intero. L’attività rurale proseguiva fino al crepuscolo, momento in cui i tre lavoratori riponevano gli attrezzi agricoli all’interno di un ampio e poco illuminato capanno, adiacente alla fattoria, e si salutavano, per rincasare nelle rispettive abitazioni.  Le giornate scorrevano in modo ripetitivo, soprattutto in quel periodo dell’anno in cui la temperatura rimaneva costante intorno ai quindici gradi, condizione necessaria per la coltivazione dei tuberi. Prima dell’impianto, il terreno veniva preparato eliminando i grossi sassi, che avrebbero potuto compromettere la crescita dei rizomi tuberosi, drenando i ristagni d’acqua e nutrendo la terra con del potassio, in grado di conferire alla patata un sapore dolciastro. 

In un’afosa mattina agli inizi di maggio si presentò alla porta della fattoria un rappresentante del sinodo presbiteriano,  un certo John Reed, chiedendo di parlare con Mike. “Ho urgenza di conferire con lei”, esordì il Sig. Reed al proprietario della fattoria. “Adesso sono davvero impegnato con il sistema di irrigazione che ha smesso di funzionare”, rispose di buona lena Mike, tutto trafelato e grondante di sudore per l’insolita afa. “Si tratta di sua moglie. La stiamo aspettando da qualche ora per la solita assemblea generale, che si tiene ogni primo lunedì del mese. Non risponde al suo cellulare e, da quello che ho potuto notare, non è presente neanche qui, non essendoci la sua automobile”. “Si sarà fermata a salutare la sua amica che lavora presso il Louisiana Coroner”, rispose per nulla  preoccupato della vicenda il marito. “Sua moglie è una persona puntigliosa, non è mai arrivata in ritardo a un’assemblea generale. Deve esserle successo qualcosa”. 

Convintosi della gravità della situazione, incaricò Jeff di occuparsi dell’impianto di irrigazione, saltò sul suo pick-up e iniziò una spasmodica ricerca presso tutti i luoghi frequentati dalla moglie. Ispezionò ogni angolo della città per le successive quarantotto ore, senza alcun successo.  Intervenne, a seguito di denuncia di sparizione, anche la polizia di stato, senza cavarne un ragno dal buco. Le settimane trascorsero, e nessun indizio emerse in merito alla sua sparizione. Fu pure messo a disposizione un premio pecuniario per chi avesse qualche informazione al riguardo.   

La vita riprese il suo decorso e Mike, affranto per la sua perdita, si disinteressò completamente del lavoro ai campi, lasciando che i due braccianti gestissero in toto la coltivazione del tubero dolciastro. Mangiava a malapena e una insonnia perenne lo costringeva a passeggiare per il vialetto retrostante la fattoria per la maggior parte della notte. Presto smise di nutrirsi del tutto e sviluppò una forma di desquamazione cutanea, che ricoprì il suo viso e il suo corpo di scaglie di epidermide rossastra. Divenne l’ombra del suo fantasma, il peso calò vertiginosamente e l’espressione del volto si disumanizzò. Una mattina agli inizi di autunno, Wilson lo trovò rigido nel suo letto, di un colore ceruleo, che ricordava un cielo in prossimità di una passata tempesta. 

La fattoria venne messa in vendita all’asta e il ricavato - i due coniugi non avevano eredi -  venne devoluto alla comunità presbiteriana di Baton Rouge.  Anni dopo, a seguito di una denuncia da parte di un appartenente alla comunità religiosa,  si scoprì che il sinodo era a capo di un’organizzazione criminale che estrapiantava organi e li rivendeva nel deep web.  

Il corpo di Katlyn non fu mai più ritrovato. 
